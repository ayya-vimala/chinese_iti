[
  {
    "segmentnr":"t0678c05",
    "original":"2本事經卷第四"
  },
  {
    "segmentnr":"t0678c07",
    "original":"大唐三藏法師玄奘奉　詔譯"
  },
  {
    "segmentnr":"t0678c08",
    "original":"二法品第二之二"
  },
  {
    "segmentnr":"t0678c09",
    "original":"吾從世尊聞如是語："
  },
  {
    "segmentnr":"t0678c09",
    "original":"「苾芻當知！"
  },
  {
    "segmentnr":"t0678c11",
    "original":"若有苾芻減省睡眠，具念正知，心常安住悅豫清淨，於諸善法善觀時宜而正修習。"
  },
  {
    "segmentnr":"t0678c15",
    "original":"如是苾芻減省睡眠，具念正知，心常安住悅豫清淨，於諸善法善觀時宜而正修習，於二果中，隨證一果，謂於現法或證有餘依涅槃界，或不還果。」"
  },
  {
    "segmentnr":"t0678c15",
    "original":"爾時，世尊重攝此義而說頌曰："
  },
  {
    "segmentnr":"t0678c16",
    "original":"「覺悟能聞法，"
  },
  {
    "segmentnr":"t0678c16",
    "original":"修行得勝果，"
  },
  {
    "segmentnr":"t0678c17",
    "original":"耽著於睡眠，"
  },
  {
    "segmentnr":"t0678c17",
    "original":"都無有所得。"
  },
  {
    "segmentnr":"t0678c18",
    "original":"減省睡眠者，"
  },
  {
    "segmentnr":"t0678c18",
    "original":"具正念正知，"
  },
  {
    "segmentnr":"t0678c19",
    "original":"善安住其心，"
  },
  {
    "segmentnr":"t0678c19",
    "original":"常悅豫清淨。"
  },
  {
    "segmentnr":"t0678c20",
    "original":"於諸善法中，"
  },
  {
    "segmentnr":"t0678c20",
    "original":"知時宜修習，"
  },
  {
    "segmentnr":"t0678c21",
    "original":"能究竟超越，"
  },
  {
    "segmentnr":"t0678c21",
    "original":"生老病死苦。"
  },
  {
    "segmentnr":"t0678c22",
    "original":"是故應勤修，"
  },
  {
    "segmentnr":"t0678c22",
    "original":"減省睡眠法，"
  },
  {
    "segmentnr":"t0678c23",
    "original":"常委觀寂靜，"
  },
  {
    "segmentnr":"t0678c23",
    "original":"得二果無疑。"
  },
  {
    "segmentnr":"t0678c24",
    "original":"或斷下分結，"
  },
  {
    "segmentnr":"t0678c24",
    "original":"證得不還果；"
  },
  {
    "segmentnr":"t0678c25",
    "original":"或斷上分結，"
  },
  {
    "segmentnr":"t0678c25",
    "original":"度生老病死。」"
  },
  {
    "segmentnr":"t0678c26",
    "original":"吾從世尊聞如是語："
  },
  {
    "segmentnr":"t0678c26",
    "original":"「苾芻當知！"
  },
  {
    "segmentnr":"t0678c29",
    "original":"若有苾芻於空閑處，常樂宴坐，勤修內心奢摩他定，不離靜慮，成就明淨毘鉢舍那，守護自心令無散亂，於諸善法修集無厭。"
  },
  {
    "segmentnr":"t0679a02",
    "original":"如是苾芻於二果中，我說定能隨證一果，謂於現法，或證有餘依涅槃界；"
  },
  {
    "segmentnr":"t0679a02",
    "original":"或不還果。」"
  },
  {
    "segmentnr":"t0679a03",
    "original":"爾時，世尊重攝此義而說頌曰："
  },
  {
    "segmentnr":"t0679a04",
    "original":"「樂空閑宴坐，"
  },
  {
    "segmentnr":"t0679a04",
    "original":"具正念正知，"
  },
  {
    "segmentnr":"t0679a05",
    "original":"善安住其心，"
  },
  {
    "segmentnr":"t0679a05",
    "original":"離虛妄分別。"
  },
  {
    "segmentnr":"t0679a06",
    "original":"善防護自心，"
  },
  {
    "segmentnr":"t0679a06",
    "original":"速斷無明闇，"
  },
  {
    "segmentnr":"t0679a07",
    "original":"及諸欲煩惱，"
  },
  {
    "segmentnr":"t0679a07",
    "original":"無憂悔歸真。"
  },
  {
    "segmentnr":"t0679a08",
    "original":"常寂定其心，"
  },
  {
    "segmentnr":"t0679a08",
    "original":"具正念靜慮，"
  },
  {
    "segmentnr":"t0679a09",
    "original":"無所執解脫，"
  },
  {
    "segmentnr":"t0679a09",
    "original":"永盡諸有貪。"
  },
  {
    "segmentnr":"t0679a10",
    "original":"常樂不放逸，"
  },
  {
    "segmentnr":"t0679a10",
    "original":"見放逸生怖，"
  },
  {
    "segmentnr":"t0679a11",
    "original":"諸見能永斷，"
  },
  {
    "segmentnr":"t0679a11",
    "original":"速證般涅槃。」"
  },
  {
    "segmentnr":"t0679a12",
    "original":"吾從世尊聞如是語："
  },
  {
    "segmentnr":"t0679a12",
    "original":"「苾芻當知！"
  },
  {
    "segmentnr":"t0679a14",
    "original":"若有苾芻無慚、無愧，彼人決定不能通達、不能遍知，不證等覺、不證涅槃、不能證得無上安樂。"
  },
  {
    "segmentnr":"t0679a16",
    "original":"若有苾芻有慚、有愧，彼人決定能得通達、能得遍知，能證等覺、能證涅槃、能證究竟無上安樂。」"
  },
  {
    "segmentnr":"t0679a17",
    "original":"爾時，世尊重攝此義而說頌曰："
  },
  {
    "segmentnr":"t0679a18",
    "original":"「無慚無愧者，"
  },
  {
    "segmentnr":"t0679a18",
    "original":"懈怠不精進，"
  },
  {
    "segmentnr":"t0679a19",
    "original":"多惛沈睡眠，"
  },
  {
    "segmentnr":"t0679a19",
    "original":"去結盡為遠。"
  },
  {
    "segmentnr":"t0679a20",
    "original":"有慚有愧者，"
  },
  {
    "segmentnr":"t0679a20",
    "original":"常無有放逸，"
  },
  {
    "segmentnr":"t0679a21",
    "original":"樂靜慮深定，"
  },
  {
    "segmentnr":"t0679a21",
    "original":"去涅槃不遙。"
  },
  {
    "segmentnr":"t0679a22",
    "original":"彼能斷眾結，"
  },
  {
    "segmentnr":"t0679a22",
    "original":"及生老病死，"
  },
  {
    "segmentnr":"t0679a23",
    "original":"速證三菩提，"
  },
  {
    "segmentnr":"t0679a23",
    "original":"得無上安樂。」"
  },
  {
    "segmentnr":"t0679a24",
    "original":"吾從世尊聞如是語："
  },
  {
    "segmentnr":"t0679a24",
    "original":"「苾芻當知！"
  },
  {
    "segmentnr":"t0679a25",
    "original":"諸出家者，略有二種所應作事。"
  },
  {
    "segmentnr":"t0679a27",
    "original":"若能正作，得所未得、觸所未觸、證所未證，能超愁歎、能滅憂苦、能觸如理、能得甘露、能證涅槃。"
  },
  {
    "segmentnr":"t0679a27",
    "original":"云何為二？"
  },
  {
    "segmentnr":"t0679a28",
    "original":"一者靜慮；"
  },
  {
    "segmentnr":"t0679a28",
    "original":"二者聽說。"
  },
  {
    "segmentnr":"t0679a28",
    "original":"云何靜慮？"
  },
  {
    "segmentnr":"t0679b01",
    "original":"謂諸苾芻遠離諸欲、惡不善法，有尋有伺，離生喜樂，具足安住最初靜慮。"
  },
  {
    "segmentnr":"t0679b02",
    "original":"尋伺靜息，內淨一趣，無尋無伺，定生喜樂，具足安住第二靜慮。"
  },
  {
    "segmentnr":"t0679b03",
    "original":"離喜、住捨，正念、正知，身受快樂；"
  },
  {
    "segmentnr":"t0679b04",
    "original":"眾聖所說，有捨、有念，安住快樂，具足安住第三靜慮。"
  },
  {
    "segmentnr":"t0679b05",
    "original":"斷苦、斷樂，先滅憂喜；"
  },
  {
    "segmentnr":"t0679b05",
    "original":"不苦、不樂，捨念清淨，具足安住第四靜慮。"
  },
  {
    "segmentnr":"t0679b06",
    "original":"云何聽說？"
  },
  {
    "segmentnr":"t0679b10",
    "original":"謂諸苾芻於佛所說，初、中、後善，文義巧妙，純滿清白梵行之法，所謂契經、應頌、記別、伽他、自說、本事、本生及與方廣、未曾有法，於如是法，受誦聽習令其通利，宣暢解釋，是名聽說。"
  },
  {
    "segmentnr":"t0679b11",
    "original":"如是名為諸出家者，略有二種所應作事。"
  },
  {
    "segmentnr":"t0679b13",
    "original":"若能正作，得所未得、觸所未觸、證所未證，能超愁歎、能滅憂苦、能觸如理、能得甘露、能證涅槃。」"
  },
  {
    "segmentnr":"t0679b14",
    "original":"爾時，世尊重攝此義而說頌曰："
  },
  {
    "segmentnr":"t0679b15",
    "original":"「出家有二種，"
  },
  {
    "segmentnr":"t0679b15",
    "original":"正所應作事，"
  },
  {
    "segmentnr":"t0679b16",
    "original":"謂靜慮、聽說，速證於涅槃。"
  },
  {
    "segmentnr":"t0679b17",
    "original":"靜慮慧為因，"
  },
  {
    "segmentnr":"t0679b17",
    "original":"慧必由靜慮，"
  },
  {
    "segmentnr":"t0679b18",
    "original":"有靜慮有慧，"
  },
  {
    "segmentnr":"t0679b18",
    "original":"速證於涅槃。"
  },
  {
    "segmentnr":"t0679b19",
    "original":"百千瘂羊僧，"
  },
  {
    "segmentnr":"t0679b19",
    "original":"無慧修靜慮，"
  },
  {
    "segmentnr":"t0679b20",
    "original":"設經百千歲，"
  },
  {
    "segmentnr":"t0679b20",
    "original":"無一得涅槃。"
  },
  {
    "segmentnr":"t0679b21",
    "original":"勤修智慧人，"
  },
  {
    "segmentnr":"t0679b21",
    "original":"樂聽法說法，"
  },
  {
    "segmentnr":"t0679b22",
    "original":"歛念須臾頃，"
  },
  {
    "segmentnr":"t0679b22",
    "original":"能速證涅槃。」"
  },
  {
    "segmentnr":"t0679b23",
    "original":"吾從世尊聞如是語："
  },
  {
    "segmentnr":"t0679b23",
    "original":"「苾芻當知！"
  },
  {
    "segmentnr":"t0679b24",
    "original":"尋求有二，更無第三。"
  },
  {
    "segmentnr":"t0679b24",
    "original":"云何為二？"
  },
  {
    "segmentnr":"t0679b24",
    "original":"謂聖尋求、非聖尋求。"
  },
  {
    "segmentnr":"t0679b25",
    "original":"云何名為非聖尋求？"
  },
  {
    "segmentnr":"t0679b26",
    "original":"謂有一類，已有老法，尋求老法；"
  },
  {
    "segmentnr":"t0679b26",
    "original":"已有病法，尋求病法；"
  },
  {
    "segmentnr":"t0679b27",
    "original":"已有死法，尋求死法；"
  },
  {
    "segmentnr":"t0679b27",
    "original":"已有愁法，尋求愁法；"
  },
  {
    "segmentnr":"t0679b28",
    "original":"已有染法，尋求染法。"
  },
  {
    "segmentnr":"t0679b28",
    "original":"云何老法？"
  },
  {
    "segmentnr":"t0679b29",
    "original":"所謂妻子、奴婢、僕使，象馬、牛羊、鷄猪、田宅，金銀財穀是名老法。"
  },
  {
    "segmentnr":"t0679c01",
    "original":"如是老法，是諸有情生死苦本。"
  },
  {
    "segmentnr":"t0679c02",
    "original":"愚夫異生，於此守護染愛耽著，由此不能解脫生死，故名老法。"
  },
  {
    "segmentnr":"t0679c03",
    "original":"云何病法？"
  },
  {
    "segmentnr":"t0679c04",
    "original":"所謂妻子、奴婢、僕使，廣說乃至由此不能解脫生死，故名病法。"
  },
  {
    "segmentnr":"t0679c04",
    "original":"云何死法？"
  },
  {
    "segmentnr":"t0679c06",
    "original":"所謂妻子、奴婢、僕使，廣說乃至由此不能解脫生死，故名死法。"
  },
  {
    "segmentnr":"t0679c06",
    "original":"云何愁法？"
  },
  {
    "segmentnr":"t0679c07",
    "original":"所謂妻子、奴婢、僕使，廣說乃至由此不能解脫生死，故名愁法。"
  },
  {
    "segmentnr":"t0679c08",
    "original":"云何染法？"
  },
  {
    "segmentnr":"t0679c09",
    "original":"所謂妻子、奴婢、僕使，象馬、牛羊、鷄猪、田宅，金銀財穀是名染法。"
  },
  {
    "segmentnr":"t0679c10",
    "original":"如是染法，是諸有情生死苦本。"
  },
  {
    "segmentnr":"t0679c11",
    "original":"愚夫異生，於此守護染愛耽著，由此不能解脫生死，故名染法。"
  },
  {
    "segmentnr":"t0679c12",
    "original":"若有於此愛樂尋求，當知是名非聖尋求；"
  },
  {
    "segmentnr":"t0679c13",
    "original":"如是尋求，如來終不稱揚讚歎，唯勸導之，令知捨離。"
  },
  {
    "segmentnr":"t0679c15",
    "original":"何緣如是非聖尋求，如來終不稱揚讚歎，唯勸導之，令知捨離？"
  },
  {
    "segmentnr":"t0679c17",
    "original":"由此尋求非賢聖法，非能出離、非趣涅槃、非厭非離、非滅非靜、非得通慧、非成等覺、非證涅槃；"
  },
  {
    "segmentnr":"t0679c18",
    "original":"由此尋求，能引一切生、老、病、死、愁、歎、憂、苦、諸熱惱法。"
  },
  {
    "segmentnr":"t0679c20",
    "original":"是故如是非聖尋求，如來終不稱揚讚歎，唯勸導之，令知捨離。"
  },
  {
    "segmentnr":"t0679c20",
    "original":"「云何名為是聖尋求？"
  },
  {
    "segmentnr":"t0679c22",
    "original":"謂有一類已有老法，能自了知我有老法，能如實知老法過患，尋求畢竟無老無上安樂涅槃。"
  },
  {
    "segmentnr":"t0679c24",
    "original":"已有病法，能自了知我有病法，能如實知病法過患，尋求畢竟無病無上安樂涅槃。"
  },
  {
    "segmentnr":"t0679c26",
    "original":"已有死法，能自了知我有死法，能如實知死法過患，尋求畢竟無死無上安樂涅槃。"
  },
  {
    "segmentnr":"t0679c28",
    "original":"已有愁法，能自了知我有愁法，能如實知愁法過患，尋求畢竟無愁無上安樂涅槃。"
  },
  {
    "segmentnr":"t0680a01",
    "original":"已有染法，能自了知我有染法，能如實知染法過患，尋求畢竟無染無上安樂涅槃。"
  },
  {
    "segmentnr":"t0680a02",
    "original":"如是名為是聖尋求。"
  },
  {
    "segmentnr":"t0680a02",
    "original":"如是尋求，一切如來稱揚讚歎。"
  },
  {
    "segmentnr":"t0680a03",
    "original":"何緣如是是聖尋求，一切如來稱揚讚歎？"
  },
  {
    "segmentnr":"t0680a06",
    "original":"由此尋求是賢聖法，能永出離、能趣涅槃、能厭能離、能滅能靜、能得通慧、能成等覺、能證涅槃。"
  },
  {
    "segmentnr":"t0680a07",
    "original":"由此尋求，能超一切生、老、病、死、愁、歎、憂、苦，生死熱惱。"
  },
  {
    "segmentnr":"t0680a08",
    "original":"是故如是是聖尋求，一切如來稱揚讚歎。"
  },
  {
    "segmentnr":"t0680a08",
    "original":"如是名為尋求有二，更無第三。"
  },
  {
    "segmentnr":"t0680a09",
    "original":"是故汝等應如是學："
  },
  {
    "segmentnr":"t0680a10",
    "original":"我當云何遠離如是非聖尋求，修行如是是聖尋求？"
  },
  {
    "segmentnr":"t0680a11",
    "original":"汝等苾芻，應如是學。」"
  },
  {
    "segmentnr":"t0680a11",
    "original":"爾時，世尊重攝此義而說頌曰："
  },
  {
    "segmentnr":"t0680a12",
    "original":"「一切有情類，"
  },
  {
    "segmentnr":"t0680a12",
    "original":"有二種尋求，"
  },
  {
    "segmentnr":"t0680a13",
    "original":"更無有第三，"
  },
  {
    "segmentnr":"t0680a13",
    "original":"謂聖與非聖。"
  },
  {
    "segmentnr":"t0680a14",
    "original":"不知老病死、愁染法過患，"
  },
  {
    "segmentnr":"t0680a15",
    "original":"希求深愛著，"
  },
  {
    "segmentnr":"t0680a15",
    "original":"名非聖尋求；"
  },
  {
    "segmentnr":"t0680a16",
    "original":"此增長眾苦，"
  },
  {
    "segmentnr":"t0680a16",
    "original":"出離未為期，"
  },
  {
    "segmentnr":"t0680a17",
    "original":"從生復至生，"
  },
  {
    "segmentnr":"t0680a17",
    "original":"或高或下趣。"
  },
  {
    "segmentnr":"t0680a18",
    "original":"善知老病死、愁染法過患，"
  },
  {
    "segmentnr":"t0680a19",
    "original":"希求彼寂滅，"
  },
  {
    "segmentnr":"t0680a19",
    "original":"名真聖尋求；"
  },
  {
    "segmentnr":"t0680a20",
    "original":"此損減眾苦，"
  },
  {
    "segmentnr":"t0680a20",
    "original":"速證於涅槃，"
  },
  {
    "segmentnr":"t0680a21",
    "original":"永安樂清涼，"
  },
  {
    "segmentnr":"t0680a21",
    "original":"常無漏無怖。"
  },
  {
    "segmentnr":"t0680a22",
    "original":"彼非聖尋求，"
  },
  {
    "segmentnr":"t0680a22",
    "original":"諸佛所呵毀，"
  },
  {
    "segmentnr":"t0680a23",
    "original":"是生死根本，"
  },
  {
    "segmentnr":"t0680a23",
    "original":"智者當遠離。"
  },
  {
    "segmentnr":"t0680a24",
    "original":"此真聖尋求，"
  },
  {
    "segmentnr":"t0680a24",
    "original":"諸佛所稱讚，"
  },
  {
    "segmentnr":"t0680a25",
    "original":"是趣涅槃道，"
  },
  {
    "segmentnr":"t0680a25",
    "original":"有智者應修。」"
  },
  {
    "segmentnr":"t0680a26",
    "original":"重攝前經嗢柁南曰："
  },
  {
    "segmentnr":"t0680a27",
    "original":"為通達、律儀厭、知、不淨、界"
  },
  {
    "segmentnr":"t0680a28",
    "original":"纏、覺悟、宴坐愧、所作、尋求"
  },
  {
    "segmentnr":"t0680a29",
    "original":"吾從世尊聞如是語："
  },
  {
    "segmentnr":"t0680a29",
    "original":"「苾芻當知！"
  },
  {
    "segmentnr":"t0680b01",
    "original":"略有二種白淨善法，能護世間。"
  },
  {
    "segmentnr":"t0680b01",
    "original":"云何為二？"
  },
  {
    "segmentnr":"t0680b01",
    "original":"謂慚與愧。"
  },
  {
    "segmentnr":"t0680b04",
    "original":"若無此二白淨善法，世間有情皆成穢雜，猶如牛羊、鷄猪、狗等，不識父母、兄弟、姊妹，不識軌範、親教、導師、似導師等。"
  },
  {
    "segmentnr":"t0680b07",
    "original":"由有此二白淨善法，世間有情離諸穢雜，非如牛羊、鷄猪、狗等，了知父母、兄弟、姊妹，了知軌範、親教、導師、似導師等。"
  },
  {
    "segmentnr":"t0680b07",
    "original":"是故汝等應如是學："
  },
  {
    "segmentnr":"t0680b08",
    "original":"我當云何成就如是二種最勝第一慚愧白淨善法？"
  },
  {
    "segmentnr":"t0680b09",
    "original":"汝等苾芻，應如是學。」"
  },
  {
    "segmentnr":"t0680b10",
    "original":"爾時，世尊重攝此義而說頌曰："
  },
  {
    "segmentnr":"t0680b11",
    "original":"「二白淨善法，"
  },
  {
    "segmentnr":"t0680b11",
    "original":"能護諸世間，"
  },
  {
    "segmentnr":"t0680b12",
    "original":"令不失人天，"
  },
  {
    "segmentnr":"t0680b12",
    "original":"謂慚及與愧。"
  },
  {
    "segmentnr":"t0680b13",
    "original":"若無此二法，"
  },
  {
    "segmentnr":"t0680b13",
    "original":"都不識尊卑，"
  },
  {
    "segmentnr":"t0680b14",
    "original":"穢雜似牛羊、鷄猪狗等類。"
  },
  {
    "segmentnr":"t0680b15",
    "original":"由有此二法，"
  },
  {
    "segmentnr":"t0680b15",
    "original":"能了別尊卑，"
  },
  {
    "segmentnr":"t0680b16",
    "original":"非如牛羊等，"
  },
  {
    "segmentnr":"t0680b16",
    "original":"行諸雜穢事。"
  },
  {
    "segmentnr":"t0680b17",
    "original":"諸有智慧人，"
  },
  {
    "segmentnr":"t0680b17",
    "original":"成就二白法，"
  },
  {
    "segmentnr":"t0680b18",
    "original":"常守人天趣，"
  },
  {
    "segmentnr":"t0680b18",
    "original":"終不墮三塗。」"
  },
  {
    "segmentnr":"t0680b19",
    "original":"吾從世尊聞如是語："
  },
  {
    "segmentnr":"t0680b19",
    "original":"「苾芻當知！"
  },
  {
    "segmentnr":"t0680b21",
    "original":"我為如來、應、正等覺，未成佛時居菩薩位，多分安住二種尋思。"
  },
  {
    "segmentnr":"t0680b21",
    "original":"云何為二？"
  },
  {
    "segmentnr":"t0680b22",
    "original":"一者如來居菩薩位，多分安住不害尋思欣喜悅樂。"
  },
  {
    "segmentnr":"t0680b23",
    "original":"如是安住不害尋思欣喜悅樂，是名第一多分尋思。"
  },
  {
    "segmentnr":"t0680b25",
    "original":"由住如是修習行迹，於諸有情都無損害，由此尋思，證得無量圓滿梵住。"
  },
  {
    "segmentnr":"t0680b26",
    "original":"二者如來居菩薩位，多分安住永斷尋思欣喜悅樂。"
  },
  {
    "segmentnr":"t0680b27",
    "original":"如是安住永斷尋思欣喜悅樂，是名第二多分尋思。"
  },
  {
    "segmentnr":"t0680b29",
    "original":"由住如是修習行迹，於不善法能正永斷，由此尋思，證得善根圓滿勝道。"
  },
  {
    "segmentnr":"t0680c05",
    "original":"我於爾時，安住如是二種尋思，精進勇猛，乃至自身一切血肉，悉皆枯竭，唯餘身肉骨筋皮纏裹，亦不放逸，乃至未知、未見、未得、未解、未證，所應知、見、得、解、證法，於其中間住不放逸，精進勇猛，曾無懈廢。"
  },
  {
    "segmentnr":"t0680c07",
    "original":"由不放逸，精進勇猛無懈廢故，速證無上正等菩提，速證無上清涼涅槃，速證無上一切智見。"
  },
  {
    "segmentnr":"t0680c07",
    "original":"是故汝等應如是學："
  },
  {
    "segmentnr":"t0680c09",
    "original":"我當云何安住不害欣喜悅樂多分尋思、安住永斷欣喜悅樂多分尋思？"
  },
  {
    "segmentnr":"t0680c09",
    "original":"汝等苾芻，應如是學。」"
  },
  {
    "segmentnr":"t0680c10",
    "original":"爾時，世尊重攝此義而說頌曰："
  },
  {
    "segmentnr":"t0680c11",
    "original":"「佛為菩薩時，"
  },
  {
    "segmentnr":"t0680c11",
    "original":"多安住二法，"
  },
  {
    "segmentnr":"t0680c12",
    "original":"謂不害、永斷，欣喜悅樂思。"
  },
  {
    "segmentnr":"t0680c13",
    "original":"不害諸有情，"
  },
  {
    "segmentnr":"t0680c13",
    "original":"修慈悲喜捨，"
  },
  {
    "segmentnr":"t0680c14",
    "original":"證無量梵住，"
  },
  {
    "segmentnr":"t0680c14",
    "original":"圓滿不為難。"
  },
  {
    "segmentnr":"t0680c15",
    "original":"永斷不善法，"
  },
  {
    "segmentnr":"t0680c15",
    "original":"一切煩惱纏，"
  },
  {
    "segmentnr":"t0680c16",
    "original":"證得諸善根，"
  },
  {
    "segmentnr":"t0680c16",
    "original":"圓滿殊勝道。"
  },
  {
    "segmentnr":"t0680c17",
    "original":"常精進勇猛，"
  },
  {
    "segmentnr":"t0680c17",
    "original":"無放逸而住，"
  },
  {
    "segmentnr":"t0680c18",
    "original":"證無上菩提，"
  },
  {
    "segmentnr":"t0680c18",
    "original":"清涼涅槃等。」"
  },
  {
    "segmentnr":"t0680c19",
    "original":"吾從世尊聞如是語："
  },
  {
    "segmentnr":"t0680c19",
    "original":"「苾芻當知！"
  },
  {
    "segmentnr":"t0680c21",
    "original":"諸婆羅門、長者、居士、剎帝利等，多有所作，謂施汝等如法衣服、飲食、臥具、病緣醫藥、房舍資具。"
  },
  {
    "segmentnr":"t0680c23",
    "original":"汝等苾芻，多有所作，謂能為彼宣說正法，初、中、後善，文義巧妙，純滿清白梵行之法。"
  },
  {
    "segmentnr":"t0680c24",
    "original":"由此俱能解脫生法、老病死法、愁歎憂苦熱惱之法。"
  },
  {
    "segmentnr":"t0680c26",
    "original":"汝等與彼力輪、法輪，展轉相依，於如來所，勤修梵行，速至無上般涅槃城。」"
  },
  {
    "segmentnr":"t0680c27",
    "original":"爾時，世尊重攝此義而說頌曰："
  },
  {
    "segmentnr":"t0680c28",
    "original":"「出家與居家，"
  },
  {
    "segmentnr":"t0680c28",
    "original":"展轉互相依，"
  },
  {
    "segmentnr":"t0680c29",
    "original":"由力、法二輪，速至涅槃樂。"
  },
  {
    "segmentnr":"t0681a01",
    "original":"出家依在俗，"
  },
  {
    "segmentnr":"t0681a01",
    "original":"得如法資具，"
  },
  {
    "segmentnr":"t0681a02",
    "original":"在俗依出家，"
  },
  {
    "segmentnr":"t0681a02",
    "original":"獲微妙正法。"
  },
  {
    "segmentnr":"t0681a03",
    "original":"二眾互相依，"
  },
  {
    "segmentnr":"t0681a03",
    "original":"受人天快樂，"
  },
  {
    "segmentnr":"t0681a04",
    "original":"度生老病死，"
  },
  {
    "segmentnr":"t0681a04",
    "original":"至清涼涅槃。」"
  },
  {
    "segmentnr":"t0681a05",
    "original":"吾從世尊聞如是語："
  },
  {
    "segmentnr":"t0681a05",
    "original":"「苾芻當知！"
  },
  {
    "segmentnr":"t0681a06",
    "original":"依住尸羅，能修二法。"
  },
  {
    "segmentnr":"t0681a06",
    "original":"云何為二？"
  },
  {
    "segmentnr":"t0681a06",
    "original":"謂奢摩他、毘鉢舍那。"
  },
  {
    "segmentnr":"t0681a08",
    "original":"謂修行者，依住尸羅修奢摩他，既修如是奢摩他已，修心令滿。"
  },
  {
    "segmentnr":"t0681a08",
    "original":"為何事故修習其心？"
  },
  {
    "segmentnr":"t0681a09",
    "original":"修習心者，為斷貪故。"
  },
  {
    "segmentnr":"t0681a10",
    "original":"諸修行者，依住尸羅，精勤修習毘鉢舍那，既修如是毘鉢舍那已，修慧令滿。"
  },
  {
    "segmentnr":"t0681a11",
    "original":"為何事故修習其慧？"
  },
  {
    "segmentnr":"t0681a11",
    "original":"修習慧者，為斷癡故。"
  },
  {
    "segmentnr":"t0681a12",
    "original":"貪染污心令不解脫、癡染污慧令不明照。"
  },
  {
    "segmentnr":"t0681a13",
    "original":"若永離貪，心善解脫；"
  },
  {
    "segmentnr":"t0681a13",
    "original":"若永離癡，慧善解脫。"
  },
  {
    "segmentnr":"t0681a15",
    "original":"若於如是二種解脫，已能正知、見、得、觸、證，我說彼為心善解脫、慧善解脫，獨一修習最上丈夫。"
  },
  {
    "segmentnr":"t0681a18",
    "original":"諸聖弟子正證如是心解脫者，若他罵詈、訶責、輕弄、毀辱等時，不由此緣發生種種不忍、不信、害恨等心。"
  },
  {
    "segmentnr":"t0681a18",
    "original":"所以者何？"
  },
  {
    "segmentnr":"t0681a19",
    "original":"以能照見他罵詈等，於彼有罪、於己無損。"
  },
  {
    "segmentnr":"t0681a21",
    "original":"諸聖弟子正證如是心解脫者，若他讚美、恭敬、禮拜、供養等時，不由此緣發生種種歡喜、踊躍、悅豫等心。"
  },
  {
    "segmentnr":"t0681a22",
    "original":"所以者何？"
  },
  {
    "segmentnr":"t0681a23",
    "original":"以能照見他讚美等，於彼有福、於己無益。"
  },
  {
    "segmentnr":"t0681a24",
    "original":"若能如是，名於世法得心平等，無慼無欣，安隱自在。"
  },
  {
    "segmentnr":"t0681a24",
    "original":"是故汝等應如是學："
  },
  {
    "segmentnr":"t0681a25",
    "original":"我當云何依住尸羅，修奢摩他、毘鉢舍那？"
  },
  {
    "segmentnr":"t0681a26",
    "original":"汝等苾芻，應如是學。」"
  },
  {
    "segmentnr":"t0681a27",
    "original":"爾時，世尊重攝此義而說頌曰："
  },
  {
    "segmentnr":"t0681a28",
    "original":"「依住淨尸羅，修無罪止、觀，"
  },
  {
    "segmentnr":"t0681a29",
    "original":"密護根及意，"
  },
  {
    "segmentnr":"t0681a29",
    "original":"證甘露涅槃。"
  },
  {
    "segmentnr":"t0681b01",
    "original":"修止令心調，"
  },
  {
    "segmentnr":"t0681b01",
    "original":"心調離貪欲，"
  },
  {
    "segmentnr":"t0681b02",
    "original":"離欲證解脫，"
  },
  {
    "segmentnr":"t0681b02",
    "original":"證解脫心平。"
  },
  {
    "segmentnr":"t0681b03",
    "original":"修觀令慧明，"
  },
  {
    "segmentnr":"t0681b03",
    "original":"慧明滅癡闇，"
  },
  {
    "segmentnr":"t0681b04",
    "original":"滅闇證解脫，"
  },
  {
    "segmentnr":"t0681b04",
    "original":"證解心平等。"
  },
  {
    "segmentnr":"t0681b05",
    "original":"故汝等苾芻，"
  },
  {
    "segmentnr":"t0681b05",
    "original":"精進勿放逸，"
  },
  {
    "segmentnr":"t0681b06",
    "original":"常依住尸羅，修無罪止、觀。」"
  },
  {
    "segmentnr":"t0681b07",
    "original":"吾從世尊聞如是語："
  },
  {
    "segmentnr":"t0681b07",
    "original":"「苾芻當知！"
  },
  {
    "segmentnr":"t0681b08",
    "original":"修學勝利，於如來所修行梵行："
  },
  {
    "segmentnr":"t0681b09",
    "original":"慧為上首，解脫堅固，念最尊勝。"
  },
  {
    "segmentnr":"t0681b10",
    "original":"若有成就修學勝利，於如來所修行梵行："
  },
  {
    "segmentnr":"t0681b10",
    "original":"慧為上首，解脫堅固，念最尊勝。"
  },
  {
    "segmentnr":"t0681b12",
    "original":"彼終不為味著色貪纏擾其心，亦復不為味著聲、香、味、觸、法貪纏擾其心。"
  },
  {
    "segmentnr":"t0681b14",
    "original":"心不為貪所纏擾故，無隨味著色相貌識，無隨味著聲、香、味、觸、法相貌識。"
  },
  {
    "segmentnr":"t0681b15",
    "original":"於二果中，隨證一果，謂於現法，證有餘依般涅槃界，或不還果。」"
  },
  {
    "segmentnr":"t0681b16",
    "original":"爾時，世尊重攝此義而說頌曰："
  },
  {
    "segmentnr":"t0681b17",
    "original":"「修學勝利人，"
  },
  {
    "segmentnr":"t0681b17",
    "original":"依佛修梵行，"
  },
  {
    "segmentnr":"t0681b18",
    "original":"慧為其上首，"
  },
  {
    "segmentnr":"t0681b18",
    "original":"及解脫堅牢，"
  },
  {
    "segmentnr":"t0681b19",
    "original":"念最居尊勝，"
  },
  {
    "segmentnr":"t0681b19",
    "original":"二果隨證一，"
  },
  {
    "segmentnr":"t0681b20",
    "original":"謂現法涅槃，"
  },
  {
    "segmentnr":"t0681b20",
    "original":"及永不還果。"
  },
  {
    "segmentnr":"t0681b21",
    "original":"由慧為上首，"
  },
  {
    "segmentnr":"t0681b21",
    "original":"貪不擾其心，"
  },
  {
    "segmentnr":"t0681b22",
    "original":"無隨色等緣，"
  },
  {
    "segmentnr":"t0681b22",
    "original":"相貌所生識。"
  },
  {
    "segmentnr":"t0681b23",
    "original":"學勝利圓滿，"
  },
  {
    "segmentnr":"t0681b23",
    "original":"生勝定上慧，"
  },
  {
    "segmentnr":"t0681b24",
    "original":"盡生老死邊，"
  },
  {
    "segmentnr":"t0681b24",
    "original":"證有餘依界。"
  },
  {
    "segmentnr":"t0681b25",
    "original":"故汝等苾芻，"
  },
  {
    "segmentnr":"t0681b25",
    "original":"應勤修戒定，"
  },
  {
    "segmentnr":"t0681b26",
    "original":"生微妙勝慧，"
  },
  {
    "segmentnr":"t0681b26",
    "original":"盡生老病死。"
  },
  {
    "segmentnr":"t0681b27",
    "original":"住我法律中，"
  },
  {
    "segmentnr":"t0681b27",
    "original":"能無放逸者，"
  },
  {
    "segmentnr":"t0681b28",
    "original":"定壞魔軍力，"
  },
  {
    "segmentnr":"t0681b28",
    "original":"永盡眾苦邊。」"
  },
  {
    "segmentnr":"t0681b29",
    "original":"吾從世尊聞如是語："
  },
  {
    "segmentnr":"t0681b29",
    "original":"「苾芻當知！"
  },
  {
    "segmentnr":"t0681c01",
    "original":"一切世間惡不善法，皆以無明為其前導而得生長；"
  },
  {
    "segmentnr":"t0681c02",
    "original":"以無慚愧為其後助而不損減。"
  },
  {
    "segmentnr":"t0681c02",
    "original":"所以者何？"
  },
  {
    "segmentnr":"t0681c04",
    "original":"諸趣有生，生老病死、愁歎憂苦熱惱等法，一切皆用無明為根而得生長。"
  },
  {
    "segmentnr":"t0681c05",
    "original":"既生長已，依之復能生起一切惡不善法。"
  },
  {
    "segmentnr":"t0681c06",
    "original":"惡法既生，由無慚愧，都無悔變。"
  },
  {
    "segmentnr":"t0681c06",
    "original":"無悔變故而不損減。"
  },
  {
    "segmentnr":"t0681c07",
    "original":"一切世間善清淨法，皆以慧明為其前導而得生長；"
  },
  {
    "segmentnr":"t0681c08",
    "original":"以慚與愧，為其後助而不損減。"
  },
  {
    "segmentnr":"t0681c08",
    "original":"所以者何？"
  },
  {
    "segmentnr":"t0681c11",
    "original":"明處其前，慚愧為後，能永斷滅諸趣有生生老病死、能超一切愁歎憂苦熱惱等法，能觸如理、能得甘露、能證涅槃。"
  },
  {
    "segmentnr":"t0681c12",
    "original":"是故汝等應如是學："
  },
  {
    "segmentnr":"t0681c14",
    "original":"我當云何永斷無明，發起慧明，永斷一切諸趣有生生老病死，永超一切愁歎憂苦熱惱等法，觸於如理、得於甘露、證於涅槃？"
  },
  {
    "segmentnr":"t0681c15",
    "original":"汝等苾芻，應如是學。」"
  },
  {
    "segmentnr":"t0681c16",
    "original":"爾時，世尊重攝此義而說頌曰："
  },
  {
    "segmentnr":"t0681c17",
    "original":"「此世及後生，"
  },
  {
    "segmentnr":"t0681c17",
    "original":"生老病死等，"
  },
  {
    "segmentnr":"t0681c18",
    "original":"貪愛等煩惱，"
  },
  {
    "segmentnr":"t0681c18",
    "original":"皆無明為根。"
  },
  {
    "segmentnr":"t0681c19",
    "original":"無明為大愚，"
  },
  {
    "segmentnr":"t0681c19",
    "original":"令久處生死，"
  },
  {
    "segmentnr":"t0681c20",
    "original":"此世與他世，"
  },
  {
    "segmentnr":"t0681c20",
    "original":"高下趣往還。"
  },
  {
    "segmentnr":"t0681c21",
    "original":"最初有無明，"
  },
  {
    "segmentnr":"t0681c21",
    "original":"最後無慚愧，"
  },
  {
    "segmentnr":"t0681c22",
    "original":"生長諸惡法，"
  },
  {
    "segmentnr":"t0681c22",
    "original":"墮眾惡趣中。"
  },
  {
    "segmentnr":"t0681c23",
    "original":"故應勤精進，"
  },
  {
    "segmentnr":"t0681c23",
    "original":"離貪愛愚癡，"
  },
  {
    "segmentnr":"t0681c24",
    "original":"發起智慧明，"
  },
  {
    "segmentnr":"t0681c24",
    "original":"斷生死苦本。」"
  },
  {
    "segmentnr":"t0681c25",
    "original":"吾從世尊聞如是語："
  },
  {
    "segmentnr":"t0681c25",
    "original":"「苾芻當知！"
  },
  {
    "segmentnr":"t0681c27",
    "original":"一切如來、應、正等覺，憐愍世間出興於世，為欲永斷、除捨二法，轉於賢聖無上法輪。"
  },
  {
    "segmentnr":"t0681c28",
    "original":"一切世間，所有沙門或婆羅門、天、魔、梵等，曾未有能如法轉者。"
  },
  {
    "segmentnr":"t0681c29",
    "original":"云何二法？"
  },
  {
    "segmentnr":"t0681c29",
    "original":"一者無明；"
  },
  {
    "segmentnr":"t0681c29",
    "original":"二者有愛。"
  },
  {
    "segmentnr":"t0682a03",
    "original":"一切如來、應、正等覺，憐愍世間出興於世，皆為永斷、除捨此二，轉於賢聖無上法輪，廣說乃至曾未有能如法轉者。"
  },
  {
    "segmentnr":"t0682a05",
    "original":"若能永斷、除捨一切所有無明及諸有愛，令其永盡無有遺餘，便能永斷一切煩惱諸雜染法。"
  },
  {
    "segmentnr":"t0682a09",
    "original":"是則名為出諸坑塹、越諸垣牆、破諸關鍵、摧伊師迦，是真賢聖，是正法幢、是大沙門、是婆羅門、是真聰慧、是真沐浴、是真智者、是真調順至調順地，名世福田。」"
  },
  {
    "segmentnr":"t0682a09",
    "original":"爾時，世尊重攝此義而說頌曰："
  },
  {
    "segmentnr":"t0682a10",
    "original":"「無上正等覺，"
  },
  {
    "segmentnr":"t0682a10",
    "original":"商主世間尊，"
  },
  {
    "segmentnr":"t0682a11",
    "original":"大雄大丈夫，"
  },
  {
    "segmentnr":"t0682a11",
    "original":"拔眾毒箭者，"
  },
  {
    "segmentnr":"t0682a12",
    "original":"哀愍諸世間，"
  },
  {
    "segmentnr":"t0682a12",
    "original":"為斷除二法，"
  },
  {
    "segmentnr":"t0682a13",
    "original":"謂無明、有愛，轉無上法輪。"
  },
  {
    "segmentnr":"t0682a14",
    "original":"是苦是苦因，"
  },
  {
    "segmentnr":"t0682a14",
    "original":"是眾苦永滅，"
  },
  {
    "segmentnr":"t0682a15",
    "original":"是八支聖道，"
  },
  {
    "segmentnr":"t0682a15",
    "original":"趣滅苦涅槃。"
  },
  {
    "segmentnr":"t0682a16",
    "original":"智者聞斯法，"
  },
  {
    "segmentnr":"t0682a16",
    "original":"信解等堅牢，"
  },
  {
    "segmentnr":"t0682a17",
    "original":"達諸法正真，斷無明、有愛。"
  },
  {
    "segmentnr":"t0682a18",
    "original":"無明、有愛除，諸雜染皆滅，"
  },
  {
    "segmentnr":"t0682a19",
    "original":"至善調順地，"
  },
  {
    "segmentnr":"t0682a19",
    "original":"名世良福田。」"
  },
  {
    "segmentnr":"t0682a20",
    "original":"吾從世尊聞如是語："
  },
  {
    "segmentnr":"t0682a20",
    "original":"「苾芻當知！"
  },
  {
    "segmentnr":"t0682a21",
    "original":"有二苦事最為難忍："
  },
  {
    "segmentnr":"t0682a21",
    "original":"一、剃鬚髮；"
  },
  {
    "segmentnr":"t0682a21",
    "original":"二、常乞求。"
  },
  {
    "segmentnr":"t0682a21",
    "original":"所以者何？"
  },
  {
    "segmentnr":"t0682a22",
    "original":"世間怨嫌興呪詛者，作是願言："
  },
  {
    "segmentnr":"t0682a24",
    "original":"『願彼貧窮，剃除鬚髮，服故弊衣，手持瓦器，從家至家行乞自活。"
  },
  {
    "segmentnr":"t0682a27",
    "original":"』諸有淨信善男子等，受持此法而出家者，非為王、賊、債主怖畏之所逼切，非恐不活而捨居家，但為超度生老病死、愁歎憂苦熱惱等法，但為滅除純大苦蘊。"
  },
  {
    "segmentnr":"t0682a28",
    "original":"我諸弟子，求如是事，正信出家，為利自他，受持此法。"
  },
  {
    "segmentnr":"t0682b03",
    "original":"或有如是而出家已，未經幾時則便寬慢，放逸懈怠、下劣精進，亡失正念，無有正知，心亂不定，縱任諸根多欲貪著，心懷瞋忿，愚鈍無知，耽染諸欲虛妄思惟，毀諸禁戒。"
  },
  {
    "segmentnr":"t0682b06",
    "original":"實非沙門自稱沙門，實非梵行自稱梵行，內朽順流，如穢蝸螺，貝音狗行，覆藏己惡，詐現自善，成就種種惡不善法。"
  },
  {
    "segmentnr":"t0682b08",
    "original":"譬如有人從闇入闇、從坑墮坑、從怨至怨，我說如是癡出家人，亦復如是。"
  },
  {
    "segmentnr":"t0682b09",
    "original":"又如有木，兩頭火燃，中塗糞穢，若在聚落及與空閑，皆無復用。"
  },
  {
    "segmentnr":"t0682b11",
    "original":"我說如是癡出家人亦復如是，失在家法，復非沙門，世出世間皆無勝分。」"
  },
  {
    "segmentnr":"t0682b12",
    "original":"爾時，世尊重攝此義而說頌曰："
  },
  {
    "segmentnr":"t0682b13",
    "original":"「出家而破戒，"
  },
  {
    "segmentnr":"t0682b13",
    "original":"二俱無所成，"
  },
  {
    "segmentnr":"t0682b14",
    "original":"謂失在家儀，"
  },
  {
    "segmentnr":"t0682b14",
    "original":"及壞沙門法。"
  },
  {
    "segmentnr":"t0682b15",
    "original":"寧吞熱鐵丸，"
  },
  {
    "segmentnr":"t0682b15",
    "original":"洋銅而灌口，"
  },
  {
    "segmentnr":"t0682b16",
    "original":"不受人信施，"
  },
  {
    "segmentnr":"t0682b16",
    "original":"而毀犯尸羅。"
  },
  {
    "segmentnr":"t0682b17",
    "original":"諸毀犯尸羅，"
  },
  {
    "segmentnr":"t0682b17",
    "original":"無悔無慚愧，"
  },
  {
    "segmentnr":"t0682b18",
    "original":"多受人信施，"
  },
  {
    "segmentnr":"t0682b18",
    "original":"定當生地獄。"
  },
  {
    "segmentnr":"t0682b19",
    "original":"諸有智慧人，"
  },
  {
    "segmentnr":"t0682b19",
    "original":"應堅持淨戒，"
  },
  {
    "segmentnr":"t0682b20",
    "original":"勿受人信施，"
  },
  {
    "segmentnr":"t0682b20",
    "original":"而毀犯尸羅。」"
  },
  {
    "segmentnr":"t0682b21",
    "original":"吾從世尊聞如是語："
  },
  {
    "segmentnr":"t0682b21",
    "original":"「苾芻當知！"
  },
  {
    "segmentnr":"t0682b22",
    "original":"世有二種補特伽羅，攝受增益惡趣地獄惡不善法。"
  },
  {
    "segmentnr":"t0682b23",
    "original":"云何二種補特伽羅？"
  },
  {
    "segmentnr":"t0682b27",
    "original":"一者、一類補特伽羅，毀犯淨戒，實非沙門自稱沙門，實非梵行自稱梵行，內朽順流，如穢蝸螺，貝音狗行，覆藏己惡，詐現自善，如朽隧級，無所復用，唯增惡趣。"
  },
  {
    "segmentnr":"t0682b29",
    "original":"二者、一類補特伽羅，於具淨戒無所毀犯、精進修行清白梵行有德苾芻，以諸無根非梵行法，誹謗毀辱，令失威光。"
  },
  {
    "segmentnr":"t0682c01",
    "original":"如是二種補特伽羅，攝受增益惡趣地獄惡不善法。」"
  },
  {
    "segmentnr":"t0682c02",
    "original":"爾時，世尊重攝此義而說頌曰："
  },
  {
    "segmentnr":"t0682c03",
    "original":"「二補特伽羅，"
  },
  {
    "segmentnr":"t0682c03",
    "original":"生長惡趣業，"
  },
  {
    "segmentnr":"t0682c04",
    "original":"謂毀犯淨戒，"
  },
  {
    "segmentnr":"t0682c04",
    "original":"及誹謗賢良，"
  },
  {
    "segmentnr":"t0682c05",
    "original":"如是二種人，"
  },
  {
    "segmentnr":"t0682c05",
    "original":"俱名為下賤，"
  },
  {
    "segmentnr":"t0682c06",
    "original":"現在人所鄙，"
  },
  {
    "segmentnr":"t0682c06",
    "original":"受苦在當來。"
  },
  {
    "segmentnr":"t0682c07",
    "original":"是故諸苾芻，"
  },
  {
    "segmentnr":"t0682c07",
    "original":"常應不放逸，"
  },
  {
    "segmentnr":"t0682c08",
    "original":"受持清淨戒，"
  },
  {
    "segmentnr":"t0682c08",
    "original":"勿毀謗他人。」"
  },
  {
    "segmentnr":"t0682c09",
    "original":"吾從世尊聞如是語："
  },
  {
    "segmentnr":"t0682c09",
    "original":"「苾芻當知！"
  },
  {
    "segmentnr":"t0682c10",
    "original":"世有二種補特伽羅，恩深難報。"
  },
  {
    "segmentnr":"t0682c10",
    "original":"云何為二？"
  },
  {
    "segmentnr":"t0682c10",
    "original":"所謂父、母。"
  },
  {
    "segmentnr":"t0682c13",
    "original":"假使有人一肩荷父、一肩擔母，盡其壽量曾無暫捨，供給衣食、病緣醫藥種種所須，猶未能報父母深恩。"
  },
  {
    "segmentnr":"t0682c13",
    "original":"所以者何？"
  },
  {
    "segmentnr":"t0682c13",
    "original":"父母於子，恩極深重。"
  },
  {
    "segmentnr":"t0682c16",
    "original":"所謂產生，慈心乳哺、洗拭將養令其長大，供給種種資身眾具，教示世間所有儀式，心常欲令離苦得樂，曾無暫捨，如影隨形。"
  },
  {
    "segmentnr":"t0682c17",
    "original":"父母於子，既有如是所說深恩，當云何報？"
  },
  {
    "segmentnr":"t0682c19",
    "original":"若彼父母於佛、法、僧無清淨信，其子方便示現、勸導、讚勵、慶慰，令生淨信。"
  },
  {
    "segmentnr":"t0682c21",
    "original":"若彼父母無清淨戒，其子方便示現、勸導、讚勵、慶慰，令其受持清淨禁戒。"
  },
  {
    "segmentnr":"t0682c22",
    "original":"若彼父母無有多聞，其子方便示現、勸導、讚勵、慶慰，令其聽聞諸佛正法。"
  },
  {
    "segmentnr":"t0682c24",
    "original":"若彼父母為性慳貪，不樂布施，其子方便示現、勸導、讚勵、慶慰，令行布施。"
  },
  {
    "segmentnr":"t0682c26",
    "original":"若彼父母為性闇鈍無有勝慧，其子方便示現、勸導、讚勵、慶慰，令修勝慧。"
  },
  {
    "segmentnr":"t0682c26",
    "original":"其子如是，乃名真實報父母恩。」"
  },
  {
    "segmentnr":"t0682c27",
    "original":"爾時，世尊重攝此義而說頌曰："
  },
  {
    "segmentnr":"t0682c28",
    "original":"「二補特伽羅，"
  },
  {
    "segmentnr":"t0682c28",
    "original":"恩深重難報，"
  },
  {
    "segmentnr":"t0682c29",
    "original":"所謂父及母，"
  },
  {
    "segmentnr":"t0682c29",
    "original":"能生長世間；"
  },
  {
    "segmentnr":"t0683a01",
    "original":"假使以兩肩，"
  },
  {
    "segmentnr":"t0683a01",
    "original":"盡壽荷父母，"
  },
  {
    "segmentnr":"t0683a02",
    "original":"常供養恭敬，"
  },
  {
    "segmentnr":"t0683a02",
    "original":"猶未為報恩。"
  },
  {
    "segmentnr":"t0683a03",
    "original":"父母於世間，"
  },
  {
    "segmentnr":"t0683a03",
    "original":"能生育教導，"
  },
  {
    "segmentnr":"t0683a04",
    "original":"慈心求利樂，"
  },
  {
    "segmentnr":"t0683a04",
    "original":"如彼影隨形。"
  },
  {
    "segmentnr":"t0683a05",
    "original":"若父母先無，信、戒、聞、捨、慧，"
  },
  {
    "segmentnr":"t0683a06",
    "original":"子令其修習，"
  },
  {
    "segmentnr":"t0683a06",
    "original":"名真實報恩；"
  },
  {
    "segmentnr":"t0683a07",
    "original":"恭敬給所須，"
  },
  {
    "segmentnr":"t0683a07",
    "original":"唯現世安樂，"
  },
  {
    "segmentnr":"t0683a08",
    "original":"令修信、戒等，究竟證涅槃。」"
  },
  {
    "segmentnr":"t0683a09",
    "original":"吾從世尊聞如是語："
  },
  {
    "segmentnr":"t0683a09",
    "original":"「苾芻當知！"
  },
  {
    "segmentnr":"t0683a10",
    "original":"世有二種無欺誑法。"
  },
  {
    "segmentnr":"t0683a10",
    "original":"云何為二？"
  },
  {
    "segmentnr":"t0683a10",
    "original":"謂業與智。"
  },
  {
    "segmentnr":"t0683a11",
    "original":"若諸有情已集諸業，其異熟果若未現前，終不盡滅。"
  },
  {
    "segmentnr":"t0683a13",
    "original":"若諸有情已生諸智，一切煩惱若未永除，終不捨離。"
  },
  {
    "segmentnr":"t0683a13",
    "original":"如是名為世有二種無欺誑法。」"
  },
  {
    "segmentnr":"t0683a14",
    "original":"爾時，世尊重攝此義而說頌曰："
  },
  {
    "segmentnr":"t0683a15",
    "original":"「二無欺誑法，"
  },
  {
    "segmentnr":"t0683a15",
    "original":"諸佛共所談，"
  },
  {
    "segmentnr":"t0683a16",
    "original":"謂已集已生，"
  },
  {
    "segmentnr":"t0683a16",
    "original":"諸業及諸智。"
  },
  {
    "segmentnr":"t0683a17",
    "original":"異熟果未生，"
  },
  {
    "segmentnr":"t0683a17",
    "original":"諸業終不滅；"
  },
  {
    "segmentnr":"t0683a18",
    "original":"煩惱若未盡，"
  },
  {
    "segmentnr":"t0683a18",
    "original":"智終不捨離。"
  },
  {
    "segmentnr":"t0683a19",
    "original":"業是生死因，"
  },
  {
    "segmentnr":"t0683a19",
    "original":"智為滅惑本，"
  },
  {
    "segmentnr":"t0683a20",
    "original":"是故應修智，"
  },
  {
    "segmentnr":"t0683a20",
    "original":"永盡眾苦邊。」"
  },
  {
    "segmentnr":"t0683a21",
    "original":"吾從世尊聞如是語："
  },
  {
    "segmentnr":"t0683a21",
    "original":"「苾芻當知！"
  },
  {
    "segmentnr":"t0683a23",
    "original":"世有二種補特伽羅，應深尊重、禮拜、供養，以敬愛心，親近而住。"
  },
  {
    "segmentnr":"t0683a23",
    "original":"云何為二？"
  },
  {
    "segmentnr":"t0683a23",
    "original":"所謂父、母。"
  },
  {
    "segmentnr":"t0683a25",
    "original":"若諸有情於其父母，深心尊重、禮拜、供養，以敬愛心親近而住，生無量福。"
  },
  {
    "segmentnr":"t0683a27",
    "original":"諸有智人咸共稱歎，聲譽普聞，處眾無畏，後不焦惱，無悔命終，身壞死後昇諸善趣，生於天中。"
  },
  {
    "segmentnr":"t0683a28",
    "original":"何緣有情應於父母深心尊重、禮拜、供養，以敬愛心親近而住？"
  },
  {
    "segmentnr":"t0683b03",
    "original":"父母於子有深重恩，所謂產生，慈心乳哺、洗拭將養令其長大，供給種種資身眾具，教示世間所有儀式，心常欲令離苦得樂，曾無暫捨，如影隨形。"
  },
  {
    "segmentnr":"t0683b04",
    "original":"是故父母，應深敬重、禮拜、供養，以敬愛心親近而住。"
  },
  {
    "segmentnr":"t0683b05",
    "original":"若諸有情，敬愛父母親近而住。"
  },
  {
    "segmentnr":"t0683b07",
    "original":"父母於其深心慈愍，除無益事，授有益事，制止眾惡，勸修眾善，為其娉娶貞良妻室，有時賜與珍寶財穀。"
  },
  {
    "segmentnr":"t0683b08",
    "original":"世間天人咸共稱歎，恭敬供養，親近加護，令無衰惱。"
  },
  {
    "segmentnr":"t0683b10",
    "original":"是故有情於其父母應深尊重、禮拜、供養，以敬愛心親近而住。」"
  },
  {
    "segmentnr":"t0683b11",
    "original":"爾時，世尊重攝此義而說頌曰："
  },
  {
    "segmentnr":"t0683b12",
    "original":"「諸有樂福人，"
  },
  {
    "segmentnr":"t0683b12",
    "original":"應尊重父母，"
  },
  {
    "segmentnr":"t0683b13",
    "original":"禮拜修供養，"
  },
  {
    "segmentnr":"t0683b13",
    "original":"敬愛親近居。"
  },
  {
    "segmentnr":"t0683b14",
    "original":"世間聰慧人，"
  },
  {
    "segmentnr":"t0683b14",
    "original":"恭敬於父母，"
  },
  {
    "segmentnr":"t0683b15",
    "original":"恒時修供養，"
  },
  {
    "segmentnr":"t0683b15",
    "original":"常生歡喜心。"
  },
  {
    "segmentnr":"t0683b16",
    "original":"父母於世間，"
  },
  {
    "segmentnr":"t0683b16",
    "original":"恩深重難報，"
  },
  {
    "segmentnr":"t0683b17",
    "original":"除無益制惡，"
  },
  {
    "segmentnr":"t0683b17",
    "original":"授利勸修善，"
  },
  {
    "segmentnr":"t0683b18",
    "original":"與妻室資財，"
  },
  {
    "segmentnr":"t0683b18",
    "original":"慈心常覆護，"
  },
  {
    "segmentnr":"t0683b19",
    "original":"是故修供養，"
  },
  {
    "segmentnr":"t0683b19",
    "original":"無量福聚生，"
  },
  {
    "segmentnr":"t0683b20",
    "original":"現得勝名聞，"
  },
  {
    "segmentnr":"t0683b20",
    "original":"咸供養恭敬，"
  },
  {
    "segmentnr":"t0683b21",
    "original":"死生天善趣，"
  },
  {
    "segmentnr":"t0683b21",
    "original":"受妙樂無窮。"
  },
  {
    "segmentnr":"t0683b22",
    "original":"欲得生天人，"
  },
  {
    "segmentnr":"t0683b22",
    "original":"受五欲妙樂，"
  },
  {
    "segmentnr":"t0683b23",
    "original":"猶如天帝釋，"
  },
  {
    "segmentnr":"t0683b23",
    "original":"當供養父母。」"
  },
  {
    "segmentnr":"t0683b24",
    "original":"重攝前經嗢柁南曰："
  },
  {
    "segmentnr":"t0683b25",
    "original":"善、尋、輪、戒、學無明慧、斷除"
  },
  {
    "segmentnr":"t0683b26",
    "original":"苦、毀謗、報恩無欺誑、父母"
  },
  {
    "segmentnr":"t0683b27",
    "original":"本事經卷第四"
  }
]