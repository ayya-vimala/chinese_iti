[
  {
    "segmentnr":"t0694a11",
    "original":"本事經卷第七"
  },
  {
    "segmentnr":"t0694a13",
    "original":"大唐三藏法師玄奘奉　詔譯"
  },
  {
    "segmentnr":"t0694a14",
    "original":"三法品第三之二"
  },
  {
    "segmentnr":"t0694a15",
    "original":"吾從世尊聞如是語："
  },
  {
    "segmentnr":"t0694a15",
    "original":"「苾芻當知！"
  },
  {
    "segmentnr":"t0694a16",
    "original":"於此世間子有三種。"
  },
  {
    "segmentnr":"t0694a16",
    "original":"云何為三？"
  },
  {
    "segmentnr":"t0694a16",
    "original":"一者等子；"
  },
  {
    "segmentnr":"t0694a16",
    "original":"二者勝子；"
  },
  {
    "segmentnr":"t0694a17",
    "original":"三者劣子。"
  },
  {
    "segmentnr":"t0694a17",
    "original":"云何等子？"
  },
  {
    "segmentnr":"t0694a19",
    "original":"謂有一類父母具戒，成調善法，能離殺生、離不與取、離欲邪行、離虛誑語、離飲諸酒生放逸處。"
  },
  {
    "segmentnr":"t0694a21",
    "original":"子亦具戒，成調善法，能離殺生、離不與取、離欲邪行、離虛誑語、離飲諸酒生放逸處，是名等子。"
  },
  {
    "segmentnr":"t0694a21",
    "original":"云何勝子？"
  },
  {
    "segmentnr":"t0694a23",
    "original":"謂有一類父母犯戒，成諸惡法，樂行殺生、行不與取、行欲邪行、行虛誑語、行飲諸酒生放逸處。"
  },
  {
    "segmentnr":"t0694a26",
    "original":"子能持戒，成調善法，能離殺生、離不與取、離欲邪行、離虛誑語、離飲諸酒生放逸處，是名勝子。"
  },
  {
    "segmentnr":"t0694a26",
    "original":"云何劣子？"
  },
  {
    "segmentnr":"t0694a28",
    "original":"謂有一類父母具戒，成調善法，能離殺生、離不與取、離欲邪行、離虛誑語、離飲諸酒生放逸處。"
  },
  {
    "segmentnr":"t0694b01",
    "original":"其子犯戒，成諸惡法，樂行殺生、行不與取、行欲邪行、行虛誑語、行飲諸酒生放逸處，是名劣子。"
  },
  {
    "segmentnr":"t0694b02",
    "original":"如是名為於此世間子有三種。」"
  },
  {
    "segmentnr":"t0694b03",
    "original":"爾時，世尊重攝此義而說頌曰："
  },
  {
    "segmentnr":"t0694b04",
    "original":"「世間聰慧人，欣樂等、勝子，"
  },
  {
    "segmentnr":"t0694b05",
    "original":"不欣樂劣子，勿損壞家門。"
  },
  {
    "segmentnr":"t0694b06",
    "original":"應知三子中，一劣二為勝，"
  },
  {
    "segmentnr":"t0694b07",
    "original":"佛正覺而說，諸賢聖亦然；"
  },
  {
    "segmentnr":"t0694b08",
    "original":"二俱信尸羅，聰慧無慳悋，"
  },
  {
    "segmentnr":"t0694b09",
    "original":"如晴夜滿月，處眾曜威光，"
  },
  {
    "segmentnr":"t0694b10",
    "original":"應親近供養，諸佛所稱揚，"
  },
  {
    "segmentnr":"t0694b11",
    "original":"遠離諸垢塵，所行無怖畏。」"
  },
  {
    "segmentnr":"t0694b12",
    "original":"吾從世尊聞如是語："
  },
  {
    "segmentnr":"t0694b12",
    "original":"「苾芻當知！"
  },
  {
    "segmentnr":"t0694b14",
    "original":"若有苾芻，尊重正法、愛樂正法，欣正法樂，精進修行，愛樂法行。"
  },
  {
    "segmentnr":"t0694b15",
    "original":"如是苾芻隨念正法，常樂永斷貪不善根，無貪善根修令圓滿；"
  },
  {
    "segmentnr":"t0694b16",
    "original":"常樂永斷瞋不善根，無瞋善根修令圓滿；"
  },
  {
    "segmentnr":"t0694b17",
    "original":"常樂永斷癡不善根，無癡善根修令圓滿。"
  },
  {
    "segmentnr":"t0694b18",
    "original":"修三善根得圓滿已，修四念住亦令圓滿。"
  },
  {
    "segmentnr":"t0694b19",
    "original":"修四念住得圓滿已，修四正斷亦令圓滿。"
  },
  {
    "segmentnr":"t0694b20",
    "original":"修四正斷得圓滿已，修四神足亦令圓滿。"
  },
  {
    "segmentnr":"t0694b21",
    "original":"修四神足得圓滿已，修習五根亦令圓滿。"
  },
  {
    "segmentnr":"t0694b22",
    "original":"修習五根得圓滿已，修習五力亦令圓滿。"
  },
  {
    "segmentnr":"t0694b23",
    "original":"修習五力得圓滿已，修七覺支亦令圓滿。"
  },
  {
    "segmentnr":"t0694b24",
    "original":"修七覺支得圓滿已，修八聖道支亦令圓滿。"
  },
  {
    "segmentnr":"t0694b25",
    "original":"修八聖道支得圓滿已，明及解脫皆得圓滿。」"
  },
  {
    "segmentnr":"t0694b26",
    "original":"爾時，世尊重攝此義而說頌曰："
  },
  {
    "segmentnr":"t0694b27",
    "original":"「尊重法樂法，欣法樂法行，"
  },
  {
    "segmentnr":"t0694b28",
    "original":"於法常隨念，能不退正法。"
  },
  {
    "segmentnr":"t0694b29",
    "original":"法念修善業，不念行惡行，"
  },
  {
    "segmentnr":"t0694c01",
    "original":"行法定能招，此世他世樂。"
  },
  {
    "segmentnr":"t0694c02",
    "original":"法護行法人，如雨時大傘，"
  },
  {
    "segmentnr":"t0694c03",
    "original":"行法獲法利，定不墜三塗。」"
  },
  {
    "segmentnr":"t0694c04",
    "original":"吾從世尊聞如是語："
  },
  {
    "segmentnr":"t0694c04",
    "original":"「苾芻當知！"
  },
  {
    "segmentnr":"t0694c06",
    "original":"世間略有三種尋思，有學苾芻未得心者，欣求無上安樂法時，能令退失。"
  },
  {
    "segmentnr":"t0694c06",
    "original":"云何為三？"
  },
  {
    "segmentnr":"t0694c07",
    "original":"一者親里相應尋思；"
  },
  {
    "segmentnr":"t0694c07",
    "original":"二者利養相應尋思；"
  },
  {
    "segmentnr":"t0694c07",
    "original":"三者妬勝相應尋思。"
  },
  {
    "segmentnr":"t0694c09",
    "original":"如是略說三種尋思，有學苾芻未得心者，欣求無上安樂法時，能令退失。"
  },
  {
    "segmentnr":"t0694c10",
    "original":"是故汝等應如是學："
  },
  {
    "segmentnr":"t0694c10",
    "original":"我當云何不起親里相應尋思？"
  },
  {
    "segmentnr":"t0694c11",
    "original":"不起利養相應尋思？"
  },
  {
    "segmentnr":"t0694c11",
    "original":"不起妬勝相應尋思？"
  },
  {
    "segmentnr":"t0694c12",
    "original":"汝等苾芻，應如是學。」"
  },
  {
    "segmentnr":"t0694c13",
    "original":"爾時，世尊重攝此義而說頌曰："
  },
  {
    "segmentnr":"t0694c14",
    "original":"「依耽嗜尋思，略說有三種，"
  },
  {
    "segmentnr":"t0694c15",
    "original":"學求無上樂，為障必無疑。"
  },
  {
    "segmentnr":"t0694c16",
    "original":"依親里相應，利養及妬勝，"
  },
  {
    "segmentnr":"t0694c17",
    "original":"去大樂大淨，結盡甚為遙。"
  },
  {
    "segmentnr":"t0694c18",
    "original":"捨親屬利養，及妬勝尋思，"
  },
  {
    "segmentnr":"t0694c19",
    "original":"攝止觀勤修，速能盡眾苦。」"
  },
  {
    "segmentnr":"t0694c20",
    "original":"吾從世尊聞如是語："
  },
  {
    "segmentnr":"t0694c20",
    "original":"「苾芻當知！"
  },
  {
    "segmentnr":"t0694c22",
    "original":"略有三法，有學苾芻未得心者，欣求無上安樂法時，能令退失。"
  },
  {
    "segmentnr":"t0694c22",
    "original":"云何為三？"
  },
  {
    "segmentnr":"t0694c23",
    "original":"一者苾芻喜樂事業、貪愛事業、耽著事業；"
  },
  {
    "segmentnr":"t0694c24",
    "original":"二者苾芻喜樂談話、貪愛談話、耽著談話；"
  },
  {
    "segmentnr":"t0694c25",
    "original":"三者苾芻喜樂睡眠、貪愛睡眠、耽著睡眠。"
  },
  {
    "segmentnr":"t0694c26",
    "original":"如是三法，有學苾芻未得心者，欣求無上安樂法時，能令退失。"
  },
  {
    "segmentnr":"t0694c27",
    "original":"是故汝等應如是學："
  },
  {
    "segmentnr":"t0694c28",
    "original":"我當云何不樂事業、不愛事業、不著事業？"
  },
  {
    "segmentnr":"t0694c29",
    "original":"我當云何不樂談話、不愛談話、不著談話？"
  },
  {
    "segmentnr":"t0694c29",
    "original":"我當云何不樂睡眠、不愛睡眠、不著睡眠？"
  },
  {
    "segmentnr":"t0695a01",
    "original":"汝等苾芻，應如是學。」"
  },
  {
    "segmentnr":"t0695a02",
    "original":"爾時，世尊重攝此義而說頌曰："
  },
  {
    "segmentnr":"t0695a03",
    "original":"「求無上果時，有三法令退，"
  },
  {
    "segmentnr":"t0695a04",
    "original":"樂愛著事業、談話及睡眠。"
  },
  {
    "segmentnr":"t0695a05",
    "original":"有學諸苾芻，若具此三法，"
  },
  {
    "segmentnr":"t0695a06",
    "original":"終不能證得，最勝三菩提。"
  },
  {
    "segmentnr":"t0695a07",
    "original":"若欲求速證，最勝三菩提，"
  },
  {
    "segmentnr":"t0695a08",
    "original":"應少事、話、眠，正勤修止觀。」"
  },
  {
    "segmentnr":"t0695a09",
    "original":"吾從世尊聞如是語："
  },
  {
    "segmentnr":"t0695a09",
    "original":"「苾芻當知！"
  },
  {
    "segmentnr":"t0695a10",
    "original":"有三種法和合現前，能令淨信諸善男子生無量福。"
  },
  {
    "segmentnr":"t0695a11",
    "original":"云何為三？"
  },
  {
    "segmentnr":"t0695a12",
    "original":"一者淨信和合現前，能令淨信諸善男子生無量福。"
  },
  {
    "segmentnr":"t0695a13",
    "original":"二者施物和合現前，能令淨信諸善男子生無量福。"
  },
  {
    "segmentnr":"t0695a14",
    "original":"三者福田和合現前，能令淨信諸善男子生無量福。"
  },
  {
    "segmentnr":"t0695a15",
    "original":"是名三法和合現前，能令淨信諸善男子生無量福。」"
  },
  {
    "segmentnr":"t0695a16",
    "original":"爾時，世尊重攝此義而說頌曰："
  },
  {
    "segmentnr":"t0695a17",
    "original":"「三法合現前，能生無量福，"
  },
  {
    "segmentnr":"t0695a18",
    "original":"謂淨信、施物，及真淨福田。"
  },
  {
    "segmentnr":"t0695a19",
    "original":"具慧具尸羅，善調伏三毒，"
  },
  {
    "segmentnr":"t0695a20",
    "original":"修沙門梵行，名真淨福田。"
  },
  {
    "segmentnr":"t0695a21",
    "original":"具慧具淨信，手持如法財，"
  },
  {
    "segmentnr":"t0695a22",
    "original":"奉施良福田，必當獲大果。"
  },
  {
    "segmentnr":"t0695a23",
    "original":"身四威儀中，於三寶四諦，"
  },
  {
    "segmentnr":"t0695a24",
    "original":"正順無瑕穢，名為淨信心。"
  },
  {
    "segmentnr":"t0695a25",
    "original":"於諸惠施中，法施為最勝，"
  },
  {
    "segmentnr":"t0695a26",
    "original":"淨心演正法，諸佛所稱譽。」"
  },
  {
    "segmentnr":"t0695a27",
    "original":"吾從世尊聞如是語："
  },
  {
    "segmentnr":"t0695a27",
    "original":"「苾芻當知！"
  },
  {
    "segmentnr":"t0695a28",
    "original":"諸有智者，應以三種不堅之法貿易三堅。"
  },
  {
    "segmentnr":"t0695a28",
    "original":"云何為三？"
  },
  {
    "segmentnr":"t0695a29",
    "original":"一者應以不堅之財貿易堅財；"
  },
  {
    "segmentnr":"t0695b01",
    "original":"二者應以不堅之身貿易堅身；"
  },
  {
    "segmentnr":"t0695b01",
    "original":"三者應以不堅之命貿易堅命。"
  },
  {
    "segmentnr":"t0695b02",
    "original":"「云何應以不堅之財貿易堅財？"
  },
  {
    "segmentnr":"t0695b06",
    "original":"謂有淨信諸善男子或善女人，如法精勤，勞役手足，竭力流汗，所獲珍財，應自供身、奉上父母，賑給妻子、奴婢、僕使、朋友、眷屬，晝夜集會，歡娛受樂。"
  },
  {
    "segmentnr":"t0695b11",
    "original":"而遇沙門或婆羅門——具淨尸羅，成調善法，勤修梵行，除去憍逸，忍辱、柔和，履正直路，棄諸邪道，趣涅槃城——以淨信心歡喜恭敬，如應如時，持用布施，遠求無上安樂涅槃，或希當來人天樂果，是名應以不堅之財貿易堅財。"
  },
  {
    "segmentnr":"t0695b11",
    "original":"「云何應以不堅之身貿易堅身？"
  },
  {
    "segmentnr":"t0695b13",
    "original":"謂有淨信諸善男子或善女人，成就正見，能離殺生，究竟圓滿無犯清淨；"
  },
  {
    "segmentnr":"t0695b14",
    "original":"離不與取，究竟圓滿無犯清淨；"
  },
  {
    "segmentnr":"t0695b15",
    "original":"離欲邪行，究竟圓滿無犯清淨；"
  },
  {
    "segmentnr":"t0695b15",
    "original":"離虛誑語，究竟圓滿無犯清淨；"
  },
  {
    "segmentnr":"t0695b16",
    "original":"離飲諸酒生放逸處，究竟圓滿無犯清淨。"
  },
  {
    "segmentnr":"t0695b17",
    "original":"如是等類，是名應以不堅之身貿易堅身。"
  },
  {
    "segmentnr":"t0695b18",
    "original":"「云何應以不堅之命貿易堅命？"
  },
  {
    "segmentnr":"t0695b19",
    "original":"謂我法中諸聖弟子，如實了知是為苦諦；"
  },
  {
    "segmentnr":"t0695b19",
    "original":"如實了知是苦集諦；"
  },
  {
    "segmentnr":"t0695b20",
    "original":"如實了知是苦滅諦；"
  },
  {
    "segmentnr":"t0695b21",
    "original":"如實了知是能趣向苦滅道諦。"
  },
  {
    "segmentnr":"t0695b21",
    "original":"是名應以不堅之命貿易堅命。"
  },
  {
    "segmentnr":"t0695b22",
    "original":"「如是名為諸有智者，應以三種不堅之法貿易三堅。」"
  },
  {
    "segmentnr":"t0695b23",
    "original":"爾時，世尊重攝此義而說頌曰："
  },
  {
    "segmentnr":"t0695b24",
    "original":"「如世有智人，以賤而貿貴，"
  },
  {
    "segmentnr":"t0695b25",
    "original":"正見者亦爾，以不堅易堅。"
  },
  {
    "segmentnr":"t0695b26",
    "original":"知此財、身、命，不淨不堅牢，"
  },
  {
    "segmentnr":"t0695b27",
    "original":"求清淨堅牢，世出世間樂。"
  },
  {
    "segmentnr":"t0695b28",
    "original":"天上財、身、命，是世淨堅牢，"
  },
  {
    "segmentnr":"t0695b29",
    "original":"證常樂涅槃，是真淨堅法。」"
  },
  {
    "segmentnr":"t0695c01",
    "original":"吾從世尊聞如是語："
  },
  {
    "segmentnr":"t0695c01",
    "original":"「苾芻當知！"
  },
  {
    "segmentnr":"t0695c02",
    "original":"根有三種，其性甚深、顯了甚深，其性難見、顯了難見。"
  },
  {
    "segmentnr":"t0695c03",
    "original":"云何為三？"
  },
  {
    "segmentnr":"t0695c03",
    "original":"一者未知當知根；"
  },
  {
    "segmentnr":"t0695c03",
    "original":"二者知根；"
  },
  {
    "segmentnr":"t0695c04",
    "original":"三者具知根。"
  },
  {
    "segmentnr":"t0695c04",
    "original":"「何等名為未知當知根？"
  },
  {
    "segmentnr":"t0695c06",
    "original":"謂我法中諸聖弟子，於未見知諸苦聖諦，為見為知，發生樂欲，策勵精進，攝心持心。"
  },
  {
    "segmentnr":"t0695c08",
    "original":"於未見知苦集聖諦，為見為知，發生樂欲，策勵精進，攝心持心。"
  },
  {
    "segmentnr":"t0695c09",
    "original":"於未見知苦滅聖諦，為見為知，發生樂欲，策勵精進，攝心持心。"
  },
  {
    "segmentnr":"t0695c11",
    "original":"於未見知能趣苦滅真道聖諦，為見為知，發生樂欲，策勵精進，攝心持心，是名未知當知根。"
  },
  {
    "segmentnr":"t0695c11",
    "original":"「何等名為知根？"
  },
  {
    "segmentnr":"t0695c12",
    "original":"謂我法中諸聖弟子，如實了知："
  },
  {
    "segmentnr":"t0695c14",
    "original":"是苦聖諦，是苦集聖諦，是苦滅聖諦，是能趣苦滅真道聖諦。"
  },
  {
    "segmentnr":"t0695c14",
    "original":"是名知根。"
  },
  {
    "segmentnr":"t0695c14",
    "original":"「何等名為具知根？"
  },
  {
    "segmentnr":"t0695c16",
    "original":"謂我法中諸聖弟子，諸漏已盡，得真無漏，心善解脫，慧善解脫，能正了知："
  },
  {
    "segmentnr":"t0695c17",
    "original":"我生已盡，梵行已立，所作已辦，不受後有。"
  },
  {
    "segmentnr":"t0695c17",
    "original":"是名具知根。"
  },
  {
    "segmentnr":"t0695c19",
    "original":"「如是名為根有三種，其性甚深、顯了甚深，其性難見、顯了難見。」"
  },
  {
    "segmentnr":"t0695c19",
    "original":"爾時，世尊重攝此義而說頌曰："
  },
  {
    "segmentnr":"t0695c20",
    "original":"「於我正法中，聖弟子有學，"
  },
  {
    "segmentnr":"t0695c21",
    "original":"順修正直路，是名第一根。"
  },
  {
    "segmentnr":"t0695c22",
    "original":"正知苦聖諦，及苦集苦滅，"
  },
  {
    "segmentnr":"t0695c23",
    "original":"能趣苦滅道，是名第二根。"
  },
  {
    "segmentnr":"t0695c24",
    "original":"第三根當知，諸漏皆永盡，"
  },
  {
    "segmentnr":"t0695c25",
    "original":"證得真無漏，心慧善解脫，"
  },
  {
    "segmentnr":"t0695c26",
    "original":"知我生已盡，及梵行已立，"
  },
  {
    "segmentnr":"t0695c27",
    "original":"所作皆已辦，不受後有身。"
  },
  {
    "segmentnr":"t0695c28",
    "original":"身心常寂靜，善攝護諸根，"
  },
  {
    "segmentnr":"t0695c29",
    "original":"任持最後身，降伏魔所使。」"
  },
  {
    "segmentnr":"t0696a01",
    "original":"吾從世尊聞如是語："
  },
  {
    "segmentnr":"t0696a01",
    "original":"「苾芻當知！"
  },
  {
    "segmentnr":"t0696a02",
    "original":"略有三種補特伽羅，為義利故應當親近。"
  },
  {
    "segmentnr":"t0696a02",
    "original":"云何為三？"
  },
  {
    "segmentnr":"t0696a03",
    "original":"一、有一類補特伽羅，成就劣戒、劣定、劣慧；"
  },
  {
    "segmentnr":"t0696a04",
    "original":"二、有一類補特伽羅，成就等戒、等定、等慧；"
  },
  {
    "segmentnr":"t0696a05",
    "original":"三、有一類補特伽羅，成就勝戒、勝定、勝慧。"
  },
  {
    "segmentnr":"t0696a07",
    "original":"「諸有一類補特伽羅，成就劣戒、劣定、劣慧，為何義利應當親近？"
  },
  {
    "segmentnr":"t0696a08",
    "original":"謂於此類補特伽羅，無所希求，唯深悲愍，勸令勝進；"
  },
  {
    "segmentnr":"t0696a08",
    "original":"為此義利應當親近。"
  },
  {
    "segmentnr":"t0696a10",
    "original":"「諸有一類補特伽羅，成就等戒、等定、等慧，為何義利應當親近？"
  },
  {
    "segmentnr":"t0696a11",
    "original":"謂於此類補特伽羅，作是思惟："
  },
  {
    "segmentnr":"t0696a11",
    "original":"彼當為我說相似戒，我當為彼說相似戒。"
  },
  {
    "segmentnr":"t0696a12",
    "original":"更互聽聞，令得相續，多有所作。"
  },
  {
    "segmentnr":"t0696a12",
    "original":"作是思惟："
  },
  {
    "segmentnr":"t0696a13",
    "original":"彼當為我說相似定，我當為彼說相似定。"
  },
  {
    "segmentnr":"t0696a14",
    "original":"更互聽聞，令得相續，多有所作。"
  },
  {
    "segmentnr":"t0696a14",
    "original":"作是思惟："
  },
  {
    "segmentnr":"t0696a15",
    "original":"彼當為我說相似慧，我當為彼說相似慧。"
  },
  {
    "segmentnr":"t0696a16",
    "original":"更互聽聞，令得相續，多有所作。"
  },
  {
    "segmentnr":"t0696a16",
    "original":"為此義利應當親近。"
  },
  {
    "segmentnr":"t0696a18",
    "original":"「諸有一類補特伽羅，成就勝戒、勝定、勝慧，為何義利應當親近？"
  },
  {
    "segmentnr":"t0696a19",
    "original":"謂於此類補特伽羅，作是思惟："
  },
  {
    "segmentnr":"t0696a20",
    "original":"我當依彼，所有戒蘊，若未圓滿，修令圓滿；"
  },
  {
    "segmentnr":"t0696a20",
    "original":"若已圓滿，內攝正念，堅固任持。"
  },
  {
    "segmentnr":"t0696a21",
    "original":"作是思惟："
  },
  {
    "segmentnr":"t0696a22",
    "original":"我當依彼，所有定蘊，若未圓滿，修令圓滿；"
  },
  {
    "segmentnr":"t0696a22",
    "original":"若已圓滿，內攝正念，堅固任持。"
  },
  {
    "segmentnr":"t0696a22",
    "original":"作是思惟："
  },
  {
    "segmentnr":"t0696a23",
    "original":"我當依彼，所有慧蘊，若未圓滿，修令圓滿；"
  },
  {
    "segmentnr":"t0696a24",
    "original":"若已圓滿，內攝正念，堅固任持。"
  },
  {
    "segmentnr":"t0696a25",
    "original":"為此義利應當親近。"
  },
  {
    "segmentnr":"t0696a26",
    "original":"「如是名為略有三種補特伽羅，應當親近。」"
  },
  {
    "segmentnr":"t0696a26",
    "original":"爾時，世尊重攝此義而說頌曰："
  },
  {
    "segmentnr":"t0696a27",
    "original":"「親劣為慈悲，親等為相益，"
  },
  {
    "segmentnr":"t0696a28",
    "original":"親勝為已德，圓滿或堅持。"
  },
  {
    "segmentnr":"t0696a29",
    "original":"親下士德劣，親中士德中，"
  },
  {
    "segmentnr":"t0696b01",
    "original":"親上士德勝，故應親上士。」"
  },
  {
    "segmentnr":"t0696b02",
    "original":"吾從世尊聞如是語："
  },
  {
    "segmentnr":"t0696b02",
    "original":"「苾芻當知！"
  },
  {
    "segmentnr":"t0696b03",
    "original":"應於其身住不淨觀；"
  },
  {
    "segmentnr":"t0696b03",
    "original":"應於其息住隨息念；"
  },
  {
    "segmentnr":"t0696b04",
    "original":"應於諸行住無常觀、苦、無我觀。"
  },
  {
    "segmentnr":"t0696b05",
    "original":"若能於身住不淨觀，便於淨界，當斷貪欲。"
  },
  {
    "segmentnr":"t0696b06",
    "original":"若能於息住隨息念，便能斷外尋思障品。"
  },
  {
    "segmentnr":"t0696b07",
    "original":"若能於行住無常觀、苦、無我觀，便於諸有能斷有愛。"
  },
  {
    "segmentnr":"t0696b08",
    "original":"斷有愛故，便於世間無所執受；"
  },
  {
    "segmentnr":"t0696b08",
    "original":"無執受故，便無怖畏；"
  },
  {
    "segmentnr":"t0696b09",
    "original":"無怖畏故，便自內證究竟涅槃。"
  },
  {
    "segmentnr":"t0696b09",
    "original":"證涅槃已，便自了知："
  },
  {
    "segmentnr":"t0696b10",
    "original":"我生已盡，梵行已立，所作已辦，不受後有。」"
  },
  {
    "segmentnr":"t0696b11",
    "original":"爾時，世尊重攝此義而說頌曰："
  },
  {
    "segmentnr":"t0696b12",
    "original":"「於身觀不淨，於息住隨念，"
  },
  {
    "segmentnr":"t0696b13",
    "original":"觀諸行無常，及與苦、無我；"
  },
  {
    "segmentnr":"t0696b14",
    "original":"達諸行性空，得最勝寂靜，"
  },
  {
    "segmentnr":"t0696b15",
    "original":"愛盡無執受，證究竟涅槃。」"
  },
  {
    "segmentnr":"t0696b16",
    "original":"吾從世尊聞如是語："
  },
  {
    "segmentnr":"t0696b16",
    "original":"「苾芻當知！"
  },
  {
    "segmentnr":"t0696b17",
    "original":"諸有情身，常為三種勇健怨賊隨逐切害。"
  },
  {
    "segmentnr":"t0696b17",
    "original":"云何為三？"
  },
  {
    "segmentnr":"t0696b18",
    "original":"一者衰老勇健怨賊；"
  },
  {
    "segmentnr":"t0696b18",
    "original":"二者疾病勇健怨賊；"
  },
  {
    "segmentnr":"t0696b19",
    "original":"三者無常勇健怨賊。"
  },
  {
    "segmentnr":"t0696b20",
    "original":"如是三種勇健怨賊，常隨切害諸有情身。"
  },
  {
    "segmentnr":"t0696b20",
    "original":"有情身中，略有三法："
  },
  {
    "segmentnr":"t0696b20",
    "original":"一者壽命；"
  },
  {
    "segmentnr":"t0696b21",
    "original":"二者煖氣；"
  },
  {
    "segmentnr":"t0696b21",
    "original":"三者心識。"
  },
  {
    "segmentnr":"t0696b22",
    "original":"如是三法，遠離身時，名為死沒。"
  },
  {
    "segmentnr":"t0696b22",
    "original":"臭穢屍骸，棄在塚間，無所復用。"
  },
  {
    "segmentnr":"t0696b23",
    "original":"所以者何？"
  },
  {
    "segmentnr":"t0696b24",
    "original":"是身虛偽，諸法合成，其中勝者，謂壽、煖、識。"
  },
  {
    "segmentnr":"t0696b25",
    "original":"而此諸法依因緣生，無常無強、無堅無力、迅速滅壞。"
  },
  {
    "segmentnr":"t0696b26",
    "original":"老病死賊常隨不捨，而諸愚夫無明所覆，寶愛耽著無厭捨心。"
  },
  {
    "segmentnr":"t0696b28",
    "original":"我聖弟子，能於如是假合成身，如實知見多諸過患，便於一切內外身中能深厭背；"
  },
  {
    "segmentnr":"t0696b29",
    "original":"深厭背故，能離貪欲；"
  },
  {
    "segmentnr":"t0696b29",
    "original":"離貪欲故，便得解脫。"
  },
  {
    "segmentnr":"t0696c01",
    "original":"得解脫已，便自了知："
  },
  {
    "segmentnr":"t0696c02",
    "original":"我生已盡，梵行已立，所作已辦，不受後有。」"
  },
  {
    "segmentnr":"t0696c02",
    "original":"爾時，世尊重攝此義而說頌曰："
  },
  {
    "segmentnr":"t0696c03",
    "original":"「一切有情身，三怨賊隨害，"
  },
  {
    "segmentnr":"t0696c04",
    "original":"所謂老、病、死，曾無暫捨時。"
  },
  {
    "segmentnr":"t0696c05",
    "original":"眾法合成身，虛偽無堅實，"
  },
  {
    "segmentnr":"t0696c06",
    "original":"若捨壽、煖、識，棄之於塚間。"
  },
  {
    "segmentnr":"t0696c07",
    "original":"愚夫無所知，常寶愛耽著，"
  },
  {
    "segmentnr":"t0696c08",
    "original":"賢聖有智見，厭之踰糞坑。"
  },
  {
    "segmentnr":"t0696c09",
    "original":"修無漏聖道，斷三賊因緣，"
  },
  {
    "segmentnr":"t0696c10",
    "original":"證常樂涅槃，永解脫三賊。"
  },
  {
    "segmentnr":"t0696c11",
    "original":"世間有智者，當深厭自身，"
  },
  {
    "segmentnr":"t0696c12",
    "original":"求常樂涅槃，精勤勿放逸。」"
  },
  {
    "segmentnr":"t0696c13",
    "original":"吾從世尊聞如是語："
  },
  {
    "segmentnr":"t0696c13",
    "original":"「苾芻當知！"
  },
  {
    "segmentnr":"t0696c14",
    "original":"諸福業事略有三種，應修、應習、應多修習。"
  },
  {
    "segmentnr":"t0696c14",
    "original":"云何為三？"
  },
  {
    "segmentnr":"t0696c15",
    "original":"一者施福業事；"
  },
  {
    "segmentnr":"t0696c15",
    "original":"二者戒福業事；"
  },
  {
    "segmentnr":"t0696c15",
    "original":"三者修福業事。"
  },
  {
    "segmentnr":"t0696c16",
    "original":"「何等名為施福業事？"
  },
  {
    "segmentnr":"t0696c19",
    "original":"謂有淨信諸善男子或善女人，能施種種飲食餚饍、香鬘衣服、車乘臥具、堂宇室宅、燈燭庭燎、諸資生具，如是名為施福業事。"
  },
  {
    "segmentnr":"t0696c19",
    "original":"「何等名為戒福業事？"
  },
  {
    "segmentnr":"t0696c21",
    "original":"謂有淨信諸善男子或善女人，能離殺生，究竟圓滿無犯清淨；"
  },
  {
    "segmentnr":"t0696c21",
    "original":"離不與取，究竟圓滿無犯清淨；"
  },
  {
    "segmentnr":"t0696c22",
    "original":"離欲邪行，究竟圓滿無犯清淨；"
  },
  {
    "segmentnr":"t0696c23",
    "original":"離虛誑語，究竟圓滿無犯清淨；"
  },
  {
    "segmentnr":"t0696c24",
    "original":"離飲諸酒生放逸處，究竟圓滿無犯清淨。"
  },
  {
    "segmentnr":"t0696c24",
    "original":"如是名為戒福業事。"
  },
  {
    "segmentnr":"t0696c25",
    "original":"「云何名為修福業事？"
  },
  {
    "segmentnr":"t0696c26",
    "original":"謂有淨信諸善男子或善女人，修慈俱心，遍滿一方，具足安住。"
  },
  {
    "segmentnr":"t0696c28",
    "original":"如是第二、第三、第四、上下方維，一切世界悉皆遍滿，具足安住，令慈俱心廣大無量，無怨無害，遍滿而住。"
  },
  {
    "segmentnr":"t0696c29",
    "original":"修悲俱心，遍滿一方，具足安住。"
  },
  {
    "segmentnr":"t0697a03",
    "original":"如是第二、第三、第四、上下方維，一切世界悉皆遍滿，具足安住，令悲俱心廣大無量，無怨無害，遍滿而住。"
  },
  {
    "segmentnr":"t0697a03",
    "original":"修喜俱心，遍滿一方，具足安住。"
  },
  {
    "segmentnr":"t0697a06",
    "original":"如是第二、第三、第四、上下方維，一切世界悉皆遍滿，具足安住，令喜俱心廣大無量，無怨無害，遍滿而住。"
  },
  {
    "segmentnr":"t0697a06",
    "original":"修捨俱心，遍滿一方，具足安住。"
  },
  {
    "segmentnr":"t0697a09",
    "original":"如是第二、第三、第四、上下方維，一切世界悉皆遍滿，具足安住，令捨俱心廣大無量，無怨無害，遍滿而住。"
  },
  {
    "segmentnr":"t0697a09",
    "original":"如是名為修福業事。"
  },
  {
    "segmentnr":"t0697a10",
    "original":"「於此所說三福業事，應修、應習、應多修習。」"
  },
  {
    "segmentnr":"t0697a11",
    "original":"爾時，世尊重攝此義而說頌曰："
  },
  {
    "segmentnr":"t0697a12",
    "original":"「有三法應修、應習、多修習，"
  },
  {
    "segmentnr":"t0697a13",
    "original":"能得三種樂，所謂施、戒、修。"
  },
  {
    "segmentnr":"t0697a14",
    "original":"修施感多財，修戒得長壽，"
  },
  {
    "segmentnr":"t0697a15",
    "original":"修慈悲喜捨，當生清淨天。"
  },
  {
    "segmentnr":"t0697a16",
    "original":"世間有智人，欲求殊勝樂，"
  },
  {
    "segmentnr":"t0697a17",
    "original":"應修此三福，定當得無疑。」"
  },
  {
    "segmentnr":"t0697a18",
    "original":"吾從世尊聞如是語："
  },
  {
    "segmentnr":"t0697a18",
    "original":"「苾芻當知！"
  },
  {
    "segmentnr":"t0697a19",
    "original":"世間最勝，略有三種。"
  },
  {
    "segmentnr":"t0697a19",
    "original":"云何為三？"
  },
  {
    "segmentnr":"t0697a23",
    "original":"一、於一切施設有情，無足、二足、四足、多足，有色、無色，有想、無想及與非想非非想中，佛為最勝，所謂如來、應、正等覺、明行圓滿、善逝、世間解、無上丈夫、調御士、天人師、佛、薄伽梵。"
  },
  {
    "segmentnr":"t0697a24",
    "original":"若於佛所起淨信心，於諸信中最為第一。"
  },
  {
    "segmentnr":"t0697a25",
    "original":"如是淨信所感果報，於天人中最為第一。"
  },
  {
    "segmentnr":"t0697a28",
    "original":"二、於一切施設法門——世出世間、為無為等諸法門中，涅槃最勝，諸離憍慢，息諸渴愛，滅阿賴耶，斷諸徑路，愛盡離欲，寂靜涅槃。"
  },
  {
    "segmentnr":"t0697a29",
    "original":"若於如是涅槃法中起淨信心，於諸信中最為第一。"
  },
  {
    "segmentnr":"t0697b01",
    "original":"如是淨信所感果報，於天人中最為第一。"
  },
  {
    "segmentnr":"t0697b04",
    "original":"三、於一切施設徒眾，朋侶邑義，諸集會中，佛聖弟子僧為最勝，謂四向、四果八補特伽羅，諸有情中，為真、為妙，為最第一。"
  },
  {
    "segmentnr":"t0697b05",
    "original":"應奉延請、恭敬供養、稱揚讚歎，不悋身財，是諸世間人天等眾無上福田。"
  },
  {
    "segmentnr":"t0697b06",
    "original":"若於如是賢聖僧中起淨信心，於諸信中最為第一。"
  },
  {
    "segmentnr":"t0697b07",
    "original":"如是淨信所感果報，於天人中最為第一。"
  },
  {
    "segmentnr":"t0697b08",
    "original":"如是名為三種最勝。」"
  },
  {
    "segmentnr":"t0697b09",
    "original":"爾時，世尊重攝此義而說頌曰："
  },
  {
    "segmentnr":"t0697b10",
    "original":"「最勝有三種，所謂佛、法、僧，"
  },
  {
    "segmentnr":"t0697b11",
    "original":"依生淨信心，能見最勝法。"
  },
  {
    "segmentnr":"t0697b12",
    "original":"依佛生淨信，知兩足中尊，"
  },
  {
    "segmentnr":"t0697b13",
    "original":"證無上菩提，天人等應供。"
  },
  {
    "segmentnr":"t0697b14",
    "original":"依法生淨信，知離欲中尊，"
  },
  {
    "segmentnr":"t0697b15",
    "original":"證無上涅槃，寂靜常安樂。"
  },
  {
    "segmentnr":"t0697b16",
    "original":"依僧生淨信，知諸眾中尊，"
  },
  {
    "segmentnr":"t0697b17",
    "original":"證無上福田，天人等應供。"
  },
  {
    "segmentnr":"t0697b18",
    "original":"施最勝良田，生最勝功德，"
  },
  {
    "segmentnr":"t0697b19",
    "original":"感最勝安樂，壽色力名聞；"
  },
  {
    "segmentnr":"t0697b20",
    "original":"供養最勝人，修行最勝法，"
  },
  {
    "segmentnr":"t0697b21",
    "original":"得最勝安樂，天上或人中。"
  },
  {
    "segmentnr":"t0697b22",
    "original":"施三寶福田，名最勝施者，"
  },
  {
    "segmentnr":"t0697b23",
    "original":"所在常安樂，後當證涅槃。」"
  },
  {
    "segmentnr":"t0697b24",
    "original":"重攝前經嗢柁南曰："
  },
  {
    "segmentnr":"t0697b25",
    "original":"子、尊重、二學福、堅、根、補羅"
  },
  {
    "segmentnr":"t0697b26",
    "original":"不淨等及怨福業事、最勝"
  },
  {
    "segmentnr":"t0697b27",
    "original":"吾從世尊聞如是語："
  },
  {
    "segmentnr":"t0697b27",
    "original":"「苾芻當知！"
  },
  {
    "segmentnr":"t0697b29",
    "original":"有三大師出現世間，利益、安樂無量眾生，哀愍世間天人大眾，令得無量義利、安樂。"
  },
  {
    "segmentnr":"t0697b29",
    "original":"云何為三？"
  },
  {
    "segmentnr":"t0697c04",
    "original":"「所謂如來、應、正等覺、明行圓滿、善逝、世間解、無上丈夫、調御士、天人師、佛、薄伽梵出現世間，為諸眾生開闡正法，初、中、後善，文義巧妙，示現純滿、清白梵行。"
  },
  {
    "segmentnr":"t0697c05",
    "original":"謂是苦諦、是苦集諦、是苦滅諦、是能趣向苦滅道諦。"
  },
  {
    "segmentnr":"t0697c07",
    "original":"如是名為第一大師出現世間，利益、安樂無量眾生，哀愍世間天人大眾，令得無量義利、安樂。"
  },
  {
    "segmentnr":"t0697c14",
    "original":"「復有如來、應、正等覺無學弟子——是阿羅漢，諸漏已盡，梵行已立，所作已辦，棄諸重擔，得自義利，盡諸有結，已正奉行如來聖教、已得解脫、已證遍知——出現世間，為諸眾生開闡正法，初、中、後善，文義巧妙，示現純滿、清白梵行，謂是苦諦、是苦集諦、是苦滅諦、是能趣向苦滅道諦。"
  },
  {
    "segmentnr":"t0697c16",
    "original":"如是名為第二大師出現世間，利益、安樂無量眾生，哀愍世間天人大眾，令得無量義利、安樂。"
  },
  {
    "segmentnr":"t0697c22",
    "original":"「復有如來、應、正等覺有學弟子——具修梵行，具正多聞，所謂正聞契經、應頌、記別、伽陀、無問自說、本事、本生、方廣、希法，善知其義——出現世間，為諸眾生開闡正法，初、中、後善，文義巧妙，示現純滿、清白梵行，謂是苦諦、是苦集諦、是苦滅諦、是能趣向苦滅道諦。"
  },
  {
    "segmentnr":"t0697c24",
    "original":"「如是名為第三大師出現世間，利益、安樂無量眾生，哀愍世間天人大眾，令得無量義利、安樂。"
  },
  {
    "segmentnr":"t0697c26",
    "original":"如是名為有三大師出現世間，利益、安樂無量眾生，哀愍世間天人大眾，令得無量義利、安樂。」"
  },
  {
    "segmentnr":"t0697c27",
    "original":"爾時，世尊重攝此義而說頌曰："
  },
  {
    "segmentnr":"t0697c28",
    "original":"「有三種大師，若出現於世，"
  },
  {
    "segmentnr":"t0697c29",
    "original":"能利益安樂，天人等世間。"
  },
  {
    "segmentnr":"t0698a01",
    "original":"一者謂如來，二無學弟子，"
  },
  {
    "segmentnr":"t0698a02",
    "original":"三有學弟子，具淨戒多聞。"
  },
  {
    "segmentnr":"t0698a03",
    "original":"如是三大師，天人等應供，"
  },
  {
    "segmentnr":"t0698a04",
    "original":"能宣說正法，廣開甘露門，"
  },
  {
    "segmentnr":"t0698a05",
    "original":"令無量眾生，永盡諸有結，"
  },
  {
    "segmentnr":"t0698a06",
    "original":"解脫生死苦，證常樂涅槃。"
  },
  {
    "segmentnr":"t0698a07",
    "original":"譬如善導師，能示人善道，"
  },
  {
    "segmentnr":"t0698a08",
    "original":"正順而行者，得安樂無疑。"
  },
  {
    "segmentnr":"t0698a09",
    "original":"如是三大師，示眾生四諦，"
  },
  {
    "segmentnr":"t0698a10",
    "original":"修行無放逸，定超生死邊。」"
  },
  {
    "segmentnr":"t0698a11",
    "original":"吾從世尊聞如是語："
  },
  {
    "segmentnr":"t0698a11",
    "original":"「苾芻當知！"
  },
  {
    "segmentnr":"t0698a12",
    "original":"有三時中，諸天集會，歡喜詳議，更相勸勵來降人間。"
  },
  {
    "segmentnr":"t0698a13",
    "original":"云何為三？"
  },
  {
    "segmentnr":"t0698a15",
    "original":"「謂我弟子，或少資財，或多資財，或少眷屬，或多眷屬，或姓尊貴，或姓卑微，初發淨信，厭背家法，欣樂出家。"
  },
  {
    "segmentnr":"t0698a16",
    "original":"爾時，諸天歡喜集會，咸相謂言："
  },
  {
    "segmentnr":"t0698a18",
    "original":"『天仙當知，今佛弟子與惡魔軍將興戰諍，我等宜應帥諸天眾往降人間，冥加祐助增彼信心，令無障難。"
  },
  {
    "segmentnr":"t0698a19",
    "original":"』作是語已，來降人間，作所應作。"
  },
  {
    "segmentnr":"t0698a20",
    "original":"如是名為第一時中，諸天集會歡喜詳議，更相勸勵來降人間。"
  },
  {
    "segmentnr":"t0698a25",
    "original":"「又我弟子，剃除鬚髮，被服袈裟，以正信心，棄捨家法，出趣非家，與諸苾芻同修和敬，安住守護別解脫戒，軌範所行無不圓滿，於微少罪見大怖畏，受學一切所應學處，成就清淨身、語、意業，成就淨命，成就淨見。"
  },
  {
    "segmentnr":"t0698a26",
    "original":"爾時，諸天歡喜集會，咸相謂言："
  },
  {
    "segmentnr":"t0698a28",
    "original":"『天仙當知，今佛弟子與惡魔軍正興戰諍，我等宜應帥諸天眾往降人間，冥加祐助增彼威力，令勝魔軍。"
  },
  {
    "segmentnr":"t0698a29",
    "original":"』作是語已，來降人間，作所應作。"
  },
  {
    "segmentnr":"t0698b01",
    "original":"如是名為第二時中，諸天集會歡喜詳議，更相勸勵來降人間。"
  },
  {
    "segmentnr":"t0698b04",
    "original":"「又我弟子，諸漏永盡，證真無漏，心善解脫，慧善解脫，於現法中，自證通慧，具足安住，能自了知："
  },
  {
    "segmentnr":"t0698b05",
    "original":"我生已盡，梵行已立，所作已辦，不受後有。"
  },
  {
    "segmentnr":"t0698b05",
    "original":"爾時，諸天歡喜集會，咸相謂言："
  },
  {
    "segmentnr":"t0698b07",
    "original":"『天仙當知，今佛弟子與惡魔軍已興戰諍，已斷魔首、已碎魔軍，已自稱言："
  },
  {
    "segmentnr":"t0698b08",
    "original":"「我生已盡，梵行已立，所作已辦，不受後有。」"
  },
  {
    "segmentnr":"t0698b10",
    "original":"我等宜應帥諸天眾持妙香花，往降人間禮拜供養，稱揚讚歎，請說正法，度脫己身生老病死。"
  },
  {
    "segmentnr":"t0698b11",
    "original":"』作是語已，來降人間，作所應作。"
  },
  {
    "segmentnr":"t0698b12",
    "original":"如是名為第三時中，諸天集會歡喜詳議，更相勸勵來降人間。"
  },
  {
    "segmentnr":"t0698b13",
    "original":"「苾芻當知！"
  },
  {
    "segmentnr":"t0698b17",
    "original":"若有國土城邑聚落，有淨信心求出家者，有剃鬚髮正出家者，有出家已諸漏盡者，於彼國土城邑等中，諸大天仙及善神等皆來降下，勤加守護令其豐樂，風雨順時無諸疾疫；"
  },
  {
    "segmentnr":"t0698b18",
    "original":"其中眾生慈心相向，同修善業，現在、當來長夜安隱，速證無上常樂涅槃。"
  },
  {
    "segmentnr":"t0698b20",
    "original":"如是名為有三時中，諸天集會歡喜詳議，更相勸勵來降人間。」"
  },
  {
    "segmentnr":"t0698b21",
    "original":"爾時，世尊重攝此義而說頌曰："
  },
  {
    "segmentnr":"t0698b22",
    "original":"「諸天於三時，歡喜共集會，"
  },
  {
    "segmentnr":"t0698b23",
    "original":"詳議相勸帥，來降於人間。"
  },
  {
    "segmentnr":"t0698b24",
    "original":"最初求出家，第二剃鬚髮，"
  },
  {
    "segmentnr":"t0698b25",
    "original":"第三漏永盡，摧伏諸魔軍。"
  },
  {
    "segmentnr":"t0698b26",
    "original":"諸天見出家，能永盡諸漏，"
  },
  {
    "segmentnr":"t0698b27",
    "original":"咸恭敬供養，如是讚頌言："
  },
  {
    "segmentnr":"t0698b28",
    "original":"『歸命殊勝人，歸命最上士，"
  },
  {
    "segmentnr":"t0698b29",
    "original":"歸命摧魔眾，獲得大名聞。"
  },
  {
    "segmentnr":"t0698c01",
    "original":"諸天歡喜心，祐助修供養，"
  },
  {
    "segmentnr":"t0698c02",
    "original":"希求剃鬚髮，漏盡證無生。"
  },
  {
    "segmentnr":"t0698c03",
    "original":"是故應正勤，繫念樂靜慮，"
  },
  {
    "segmentnr":"t0698c04",
    "original":"勇猛無放逸，摧伏諸魔軍。"
  },
  {
    "segmentnr":"t0698c05",
    "original":"於佛法律中，正信出家者，"
  },
  {
    "segmentnr":"t0698c06",
    "original":"能解脫諸漏，永盡眾苦邊。」"
  },
  {
    "segmentnr":"t0698c07",
    "original":"吾從世尊聞如是語："
  },
  {
    "segmentnr":"t0698c07",
    "original":"「苾芻當知！"
  },
  {
    "segmentnr":"t0698c08",
    "original":"略有三事，天勝於人。"
  },
  {
    "segmentnr":"t0698c08",
    "original":"云何為三？"
  },
  {
    "segmentnr":"t0698c08",
    "original":"一者長壽；"
  },
  {
    "segmentnr":"t0698c08",
    "original":"二者端嚴；"
  },
  {
    "segmentnr":"t0698c09",
    "original":"三者快樂。"
  },
  {
    "segmentnr":"t0698c10",
    "original":"如是三事，天勝於人，百千萬倍不可稱計。"
  },
  {
    "segmentnr":"t0698c10",
    "original":"所以者何？"
  },
  {
    "segmentnr":"t0698c11",
    "original":"「如此人間五十年量，當彼天上四天王天一日一夜。"
  },
  {
    "segmentnr":"t0698c12",
    "original":"如是日夜數至三十以為一月，積十二月以為一年。"
  },
  {
    "segmentnr":"t0698c13",
    "original":"以如是年，四天王天壽量五百，當於人間九百萬歲。"
  },
  {
    "segmentnr":"t0698c14",
    "original":"「如此人間一百年量，當彼天上三十三天一日一夜。"
  },
  {
    "segmentnr":"t0698c16",
    "original":"如是日夜數至三十以為一月，積十二月以為一年。"
  },
  {
    "segmentnr":"t0698c17",
    "original":"以如是年，三十三天壽量千歲，當於人間三千六百萬歲。"
  },
  {
    "segmentnr":"t0698c18",
    "original":"「如此人間二百年量，當彼天上夜摩天中一日一夜。"
  },
  {
    "segmentnr":"t0698c19",
    "original":"如是日夜數至三十以為一月，積十二月以為一年。"
  },
  {
    "segmentnr":"t0698c21",
    "original":"以如是年，夜摩天中壽量二千歲，當於人間一億四千四百萬歲。"
  },
  {
    "segmentnr":"t0698c22",
    "original":"「如此人間四百年量，當彼天上覩史多天一日一夜。"
  },
  {
    "segmentnr":"t0698c23",
    "original":"如是日夜數至三十以為一月，積十二月以為一年。"
  },
  {
    "segmentnr":"t0698c25",
    "original":"以如是年，覩史多天壽量四千，當於人間五億七千六百萬歲。"
  },
  {
    "segmentnr":"t0698c26",
    "original":"「如此人間八百年量，當彼天上樂變化天一日一夜。"
  },
  {
    "segmentnr":"t0698c27",
    "original":"如是日夜數至三十以為一月，積十二月以為一年。"
  },
  {
    "segmentnr":"t0698c29",
    "original":"以如是年，樂變化天壽量八千，當於人間二十三億四百萬歲。"
  },
  {
    "segmentnr":"t0699a01",
    "original":"「如此人間千六百年，當彼天上他化自在天一日一夜。"
  },
  {
    "segmentnr":"t0699a02",
    "original":"如是日夜數至三十以為一月，積十二月以為一年。"
  },
  {
    "segmentnr":"t0699a04",
    "original":"以如是年，他化自在天壽量一萬有六千歲，當於人間九十二億一千六百萬歲此中算數萬萬為億。"
  },
  {
    "segmentnr":"t0699a04",
    "original":"「如是名為諸天長壽。"
  },
  {
    "segmentnr":"t0699a05",
    "original":"諸天端嚴、諸天快樂，人間所有不可為喻。"
  },
  {
    "segmentnr":"t0699a07",
    "original":"如是諸天三種勝事，一切皆是無常無恒，不可保信，變壞之法，死力所吞，繫屬於死。"
  },
  {
    "segmentnr":"t0699a09",
    "original":"彼諸天眾臨命終時，有餘天眾來詣其所，教授教誡言："
  },
  {
    "segmentnr":"t0699a10",
    "original":"『諸天仙當願汝等往生善趣，生善趣已獲得善利，得善利已有所成辦。"
  },
  {
    "segmentnr":"t0699a11",
    "original":"』此中諸天往何善趣？"
  },
  {
    "segmentnr":"t0699a11",
    "original":"得何善利？"
  },
  {
    "segmentnr":"t0699a11",
    "original":"何所成辦？"
  },
  {
    "segmentnr":"t0699a12",
    "original":"謂彼諸天既命終已來生人中、得人同分，名往善趣。"
  },
  {
    "segmentnr":"t0699a14",
    "original":"至人趣已，於佛所說法毘柰耶獲得正信，名得善利。"
  },
  {
    "segmentnr":"t0699a16",
    "original":"如是正信增長、廣大，根深堅固，世間沙門或婆羅門，諸天魔梵，無能如法引令退轉，故名成辦。"
  },
  {
    "segmentnr":"t0699a19",
    "original":"由成辦故，於佛法中多有所作，謂淨信心，出家受戒，修奢摩他、毘鉢舍那，觀四聖諦，永斷諸漏，證得涅槃，盡苦邊際。」"
  },
  {
    "segmentnr":"t0699a19",
    "original":"爾時，世尊重攝此義而說頌曰："
  },
  {
    "segmentnr":"t0699a20",
    "original":"「諸天三事勝，長壽、端嚴、樂，"
  },
  {
    "segmentnr":"t0699a21",
    "original":"人中與挍量，算數甚難及。"
  },
  {
    "segmentnr":"t0699a22",
    "original":"如是三勝事，非常亦非恒，"
  },
  {
    "segmentnr":"t0699a23",
    "original":"難保變壞法，死魔力所繫。"
  },
  {
    "segmentnr":"t0699a24",
    "original":"天將捨命時，餘天集其所，"
  },
  {
    "segmentnr":"t0699a25",
    "original":"善教授教誡，令生歡喜心。"
  },
  {
    "segmentnr":"t0699a26",
    "original":"當願汝天仙，往生於善趣，"
  },
  {
    "segmentnr":"t0699a27",
    "original":"得預人同分，生中國聰明，"
  },
  {
    "segmentnr":"t0699a28",
    "original":"於佛法律中，獲得於正信，"
  },
  {
    "segmentnr":"t0699a29",
    "original":"增長根堅固，邪教不能轉。"
  },
  {
    "segmentnr":"t0699b01",
    "original":"身語意惡行，能方便棄捨，"
  },
  {
    "segmentnr":"t0699b02",
    "original":"彼所生過失，亦能方便除。"
  },
  {
    "segmentnr":"t0699b03",
    "original":"多修身語意，三殊勝善業，"
  },
  {
    "segmentnr":"t0699b04",
    "original":"如理正思惟，令無量廣大。"
  },
  {
    "segmentnr":"t0699b05",
    "original":"修諸福業事，謂施戒多聞，"
  },
  {
    "segmentnr":"t0699b06",
    "original":"於佛正法中，出家修梵行，"
  },
  {
    "segmentnr":"t0699b07",
    "original":"正信修法行，恒忍辱柔和，"
  },
  {
    "segmentnr":"t0699b08",
    "original":"或生天人中，或證涅槃樂。"
  },
  {
    "segmentnr":"t0699b09",
    "original":"如是諸天仙，來教誡教授，"
  },
  {
    "segmentnr":"t0699b10",
    "original":"將捨命天眾，如母愍於子。"
  },
  {
    "segmentnr":"t0699b11",
    "original":"諸天常發願，善趣轉增益，"
  },
  {
    "segmentnr":"t0699b12",
    "original":"令阿素洛等，退散永無增。」"
  },
  {
    "segmentnr":"t0699b13",
    "original":"本事經卷第七"
  }
]