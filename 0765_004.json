[
  {
    "segmentnr":"ZH_T17_0765_004:0678c05_0",
    "original":"2本事經卷第四"
  },
  {
    "segmentnr":"ZH_T17_0765_004:0678c07_0",
    "original":"大唐三藏法師玄奘奉　詔譯"
  },
  {
    "segmentnr":"ZH_T17_0765_004:0678c08_0",
    "original":"二法品第二之二"
  },
  {
    "segmentnr":"ZH_T17_0765_004:0678c09_8",
    "original":"吾從世尊聞如是語："
  },
  {
    "segmentnr":"ZH_T17_0765_004:0678c09_14",
    "original":"「苾芻當知！"
  },
  {
    "segmentnr":"ZH_T17_0765_004:0678c11_10",
    "original":"若有苾芻減省睡眠，具念正知，心常安住悅豫清淨，於諸善法善觀時宜而正修習。"
  },
  {
    "segmentnr":"ZH_T17_0765_004:0678c15_1",
    "original":"如是苾芻減省睡眠，具念正知，心常安住悅豫清淨，於諸善法善觀時宜而正修習，於二果中，隨證一果，謂於現法或證有餘依涅槃界，或不還果。"
  },
  {
    "segmentnr":"ZH_T17_0765_004:0678c15_16",
    "original":"」爾時，世尊重攝此義而說頌曰："
  },
  {
    "segmentnr":"ZH_T17_0765_004:0678c16_0",
    "original":"「覺悟能聞法，　　修行得勝果，"
  },
  {
    "segmentnr":"ZH_T17_0765_004:0678c17_13",
    "original":"耽著於睡眠，　　都無有所得。"
  },
  {
    "segmentnr":"ZH_T17_0765_004:0678c18_0",
    "original":"減省睡眠者，　　具正念正知，"
  },
  {
    "segmentnr":"ZH_T17_0765_004:0678c19_13",
    "original":"善安住其心，　　常悅豫清淨。"
  },
  {
    "segmentnr":"ZH_T17_0765_004:0678c20_0",
    "original":"於諸善法中，　　知時宜修習，"
  },
  {
    "segmentnr":"ZH_T17_0765_004:0678c21_13",
    "original":"能究竟超越，　　生老病死苦。"
  },
  {
    "segmentnr":"ZH_T17_0765_004:0678c22_0",
    "original":"是故應勤修，　　減省睡眠法，"
  },
  {
    "segmentnr":"ZH_T17_0765_004:0678c23_13",
    "original":"常委觀寂靜，　　得二果無疑。"
  },
  {
    "segmentnr":"ZH_T17_0765_004:0678c24_13",
    "original":"或斷下分結，　　證得不還果；"
  },
  {
    "segmentnr":"ZH_T17_0765_004:0678c25_13",
    "original":"或斷上分結，　　度生老病死。"
  },
  {
    "segmentnr":"ZH_T17_0765_004:0678c26_8",
    "original":"」吾從世尊聞如是語："
  },
  {
    "segmentnr":"ZH_T17_0765_004:0678c26_14",
    "original":"「苾芻當知！"
  },
  {
    "segmentnr":"ZH_T17_0765_004:0678c29_11",
    "original":"若有苾芻於空閑處，常樂宴坐，勤修內心奢摩他定，不離靜慮，成就明淨毘鉢舍那，守護自心令無散亂，於諸善法修集無厭。"
  },
  {
    "segmentnr":"ZH_T17_0765_004:0679a02_4",
    "original":"如是苾芻於二果中，我說定能隨證一果，謂於現法，或證有餘依涅槃界；"
  },
  {
    "segmentnr":"ZH_T17_0765_004:0679a02_9",
    "original":"或不還果。"
  },
  {
    "segmentnr":"ZH_T17_0765_004:0679a03_3",
    "original":"」爾時，世尊重攝此義而說頌曰："
  },
  {
    "segmentnr":"ZH_T17_0765_004:0679a04_0",
    "original":"「樂空閑宴坐，　　具正念正知，"
  },
  {
    "segmentnr":"ZH_T17_0765_004:0679a05_13",
    "original":"善安住其心，　　離虛妄分別。"
  },
  {
    "segmentnr":"ZH_T17_0765_004:0679a06_0",
    "original":"善防護自心，　　速斷無明闇，"
  },
  {
    "segmentnr":"ZH_T17_0765_004:0679a07_13",
    "original":"及諸欲煩惱，　　無憂悔歸真。"
  },
  {
    "segmentnr":"ZH_T17_0765_004:0679a08_0",
    "original":"常寂定其心，　　具正念靜慮，"
  },
  {
    "segmentnr":"ZH_T17_0765_004:0679a09_13",
    "original":"無所執解脫，　　永盡諸有貪。"
  },
  {
    "segmentnr":"ZH_T17_0765_004:0679a10_0",
    "original":"常樂不放逸，　　見放逸生怖，"
  },
  {
    "segmentnr":"ZH_T17_0765_004:0679a11_13",
    "original":"諸見能永斷，　　速證般涅槃。"
  },
  {
    "segmentnr":"ZH_T17_0765_004:0679a12_8",
    "original":"」吾從世尊聞如是語："
  },
  {
    "segmentnr":"ZH_T17_0765_004:0679a12_14",
    "original":"「苾芻當知！"
  },
  {
    "segmentnr":"ZH_T17_0765_004:0679a14_16",
    "original":"若有苾芻無慚、無愧，彼人決定不能通達、不能遍知，不證等覺、不證涅槃、不能證得無上安樂。"
  },
  {
    "segmentnr":"ZH_T17_0765_004:0679a16_20",
    "original":"若有苾芻有慚、有愧，彼人決定能得通達、能得遍知，能證等覺、能證涅槃、能證究竟無上安樂。"
  },
  {
    "segmentnr":"ZH_T17_0765_004:0679a17_13",
    "original":"」爾時，世尊重攝此義而說頌曰："
  },
  {
    "segmentnr":"ZH_T17_0765_004:0679a18_0",
    "original":"「無慚無愧者，　　懈怠不精進，"
  },
  {
    "segmentnr":"ZH_T17_0765_004:0679a19_13",
    "original":"多惛沈睡眠，　　去結盡為遠。"
  },
  {
    "segmentnr":"ZH_T17_0765_004:0679a20_0",
    "original":"有慚有愧者，　　常無有放逸，"
  },
  {
    "segmentnr":"ZH_T17_0765_004:0679a21_13",
    "original":"樂靜慮深定，　　去涅槃不遙。"
  },
  {
    "segmentnr":"ZH_T17_0765_004:0679a22_0",
    "original":"彼能斷眾結，　　及生老病死，"
  },
  {
    "segmentnr":"ZH_T17_0765_004:0679a23_13",
    "original":"速證三菩提，　　得無上安樂。"
  },
  {
    "segmentnr":"ZH_T17_0765_004:0679a24_8",
    "original":"」吾從世尊聞如是語："
  },
  {
    "segmentnr":"ZH_T17_0765_004:0679a24_14",
    "original":"「苾芻當知！"
  },
  {
    "segmentnr":"ZH_T17_0765_004:0679a25_7",
    "original":"諸出家者，略有二種所應作事。"
  },
  {
    "segmentnr":"ZH_T17_0765_004:0679a27_11",
    "original":"若能正作，得所未得、觸所未觸、證所未證，能超愁歎、能滅憂苦、能觸如理、能得甘露、能證涅槃。"
  },
  {
    "segmentnr":"ZH_T17_0765_004:0679a27_16",
    "original":"云何為二？"
  },
  {
    "segmentnr":"ZH_T17_0765_004:0679a28_1",
    "original":"一者靜慮；"
  },
  {
    "segmentnr":"ZH_T17_0765_004:0679a28_6",
    "original":"二者聽說。"
  },
  {
    "segmentnr":"ZH_T17_0765_004:0679a28_11",
    "original":"云何靜慮？"
  },
  {
    "segmentnr":"ZH_T17_0765_004:0679b01_4",
    "original":"謂諸苾芻遠離諸欲、惡不善法，有尋有伺，離生喜樂，具足安住最初靜慮。"
  },
  {
    "segmentnr":"ZH_T17_0765_004:0679b02_12",
    "original":"尋伺靜息，內淨一趣，無尋無伺，定生喜樂，具足安住第二靜慮。"
  },
  {
    "segmentnr":"ZH_T17_0765_004:0679b03_9",
    "original":"離喜、住捨，正念、正知，身受快樂；"
  },
  {
    "segmentnr":"ZH_T17_0765_004:0679b04_11",
    "original":"眾聖所說，有捨、有念，安住快樂，具足安住第三靜慮。"
  },
  {
    "segmentnr":"ZH_T17_0765_004:0679b05_1",
    "original":"斷苦、斷樂，先滅憂喜；"
  },
  {
    "segmentnr":"ZH_T17_0765_004:0679b05_21",
    "original":"不苦、不樂，捨念清淨，具足安住第四靜慮。"
  },
  {
    "segmentnr":"ZH_T17_0765_004:0679b06_4",
    "original":"云何聽說？"
  },
  {
    "segmentnr":"ZH_T17_0765_004:0679b10_6",
    "original":"謂諸苾芻於佛所說，初、中、後善，文義巧妙，純滿清白梵行之法，所謂契經、應頌、記別、伽他、自說、本事、本生及與方廣、未曾有法，於如是法，受誦聽習令其通利，宣暢解釋，是名聽說。"
  },
  {
    "segmentnr":"ZH_T17_0765_004:0679b11_5",
    "original":"如是名為諸出家者，略有二種所應作事。"
  },
  {
    "segmentnr":"ZH_T17_0765_004:0679b13_11",
    "original":"若能正作，得所未得、觸所未觸、證所未證，能超愁歎、能滅憂苦、能觸如理、能得甘露、能證涅槃。"
  },
  {
    "segmentnr":"ZH_T17_0765_004:0679b14_5",
    "original":"」爾時，世尊重攝此義而說頌曰："
  },
  {
    "segmentnr":"ZH_T17_0765_004:0679b15_0",
    "original":"「出家有二種，　　正所應作事，"
  },
  {
    "segmentnr":"ZH_T17_0765_004:0679b16_14",
    "original":"謂靜慮、聽說，　　速證於涅槃。"
  },
  {
    "segmentnr":"ZH_T17_0765_004:0679b17_0",
    "original":"靜慮慧為因，　　慧必由靜慮，"
  },
  {
    "segmentnr":"ZH_T17_0765_004:0679b18_13",
    "original":"有靜慮有慧，　　速證於涅槃。"
  },
  {
    "segmentnr":"ZH_T17_0765_004:0679b19_0",
    "original":"百千瘂羊僧，　　無慧修靜慮，"
  },
  {
    "segmentnr":"ZH_T17_0765_004:0679b20_13",
    "original":"設經百千歲，　　無一得涅槃。"
  },
  {
    "segmentnr":"ZH_T17_0765_004:0679b21_0",
    "original":"勤修智慧人，　　樂聽法說法，"
  },
  {
    "segmentnr":"ZH_T17_0765_004:0679b22_13",
    "original":"歛念須臾頃，　　能速證涅槃。"
  },
  {
    "segmentnr":"ZH_T17_0765_004:0679b23_8",
    "original":"」吾從世尊聞如是語："
  },
  {
    "segmentnr":"ZH_T17_0765_004:0679b23_14",
    "original":"「苾芻當知！"
  },
  {
    "segmentnr":"ZH_T17_0765_004:0679b24_3",
    "original":"尋求有二，更無第三。"
  },
  {
    "segmentnr":"ZH_T17_0765_004:0679b24_8",
    "original":"云何為二？"
  },
  {
    "segmentnr":"ZH_T17_0765_004:0679b24_18",
    "original":"謂聖尋求、非聖尋求。"
  },
  {
    "segmentnr":"ZH_T17_0765_004:0679b25_6",
    "original":"云何名為非聖尋求？"
  },
  {
    "segmentnr":"ZH_T17_0765_004:0679b26_2",
    "original":"謂有一類，已有老法，尋求老法；"
  },
  {
    "segmentnr":"ZH_T17_0765_004:0679b26_12",
    "original":"已有病法，尋求病法；"
  },
  {
    "segmentnr":"ZH_T17_0765_004:0679b27_1",
    "original":"已有死法，尋求死法；"
  },
  {
    "segmentnr":"ZH_T17_0765_004:0679b27_11",
    "original":"已有愁法，尋求愁法；"
  },
  {
    "segmentnr":"ZH_T17_0765_004:0679b28_1",
    "original":"已有染法，尋求染法。"
  },
  {
    "segmentnr":"ZH_T17_0765_004:0679b28_6",
    "original":"云何老法？"
  },
  {
    "segmentnr":"ZH_T17_0765_004:0679b29_16",
    "original":"所謂妻子、奴婢、僕使，象馬、牛羊、鷄猪、田宅，金銀財穀是名老法。"
  },
  {
    "segmentnr":"ZH_T17_0765_004:0679c01_8",
    "original":"如是老法，是諸有情生死苦本。"
  },
  {
    "segmentnr":"ZH_T17_0765_004:0679c02_18",
    "original":"愚夫異生，於此守護染愛耽著，由此不能解脫生死，故名老法。"
  },
  {
    "segmentnr":"ZH_T17_0765_004:0679c03_3",
    "original":"云何病法？"
  },
  {
    "segmentnr":"ZH_T17_0765_004:0679c04_11",
    "original":"所謂妻子、奴婢、僕使，廣說乃至由此不能解脫生死，故名病法。"
  },
  {
    "segmentnr":"ZH_T17_0765_004:0679c04_16",
    "original":"云何死法？"
  },
  {
    "segmentnr":"ZH_T17_0765_004:0679c06_4",
    "original":"所謂妻子、奴婢、僕使，廣說乃至由此不能解脫生死，故名死法。"
  },
  {
    "segmentnr":"ZH_T17_0765_004:0679c06_9",
    "original":"云何愁法？"
  },
  {
    "segmentnr":"ZH_T17_0765_004:0679c07_16",
    "original":"所謂妻子、奴婢、僕使，廣說乃至由此不能解脫生死，故名愁法。"
  },
  {
    "segmentnr":"ZH_T17_0765_004:0679c08_2",
    "original":"云何染法？"
  },
  {
    "segmentnr":"ZH_T17_0765_004:0679c09_11",
    "original":"所謂妻子、奴婢、僕使，象馬、牛羊、鷄猪、田宅，金銀財穀是名染法。"
  },
  {
    "segmentnr":"ZH_T17_0765_004:0679c10_6",
    "original":"如是染法，是諸有情生死苦本。"
  },
  {
    "segmentnr":"ZH_T17_0765_004:0679c11_16",
    "original":"愚夫異生，於此守護染愛耽著，由此不能解脫生死，故名染法。"
  },
  {
    "segmentnr":"ZH_T17_0765_004:0679c12_15",
    "original":"若有於此愛樂尋求，當知是名非聖尋求；"
  },
  {
    "segmentnr":"ZH_T17_0765_004:0679c13_20",
    "original":"如是尋求，如來終不稱揚讚歎，唯勸導之，令知捨離。"
  },
  {
    "segmentnr":"ZH_T17_0765_004:0679c15_8",
    "original":"何緣如是非聖尋求，如來終不稱揚讚歎，唯勸導之，令知捨離？"
  },
  {
    "segmentnr":"ZH_T17_0765_004:0679c17_12",
    "original":"由此尋求非賢聖法，非能出離、非趣涅槃、非厭非離、非滅非靜、非得通慧、非成等覺、非證涅槃；"
  },
  {
    "segmentnr":"ZH_T17_0765_004:0679c18_22",
    "original":"由此尋求，能引一切生、老、病、死、愁、歎、憂、苦、諸熱惱法。"
  },
  {
    "segmentnr":"ZH_T17_0765_004:0679c20_4",
    "original":"是故如是非聖尋求，如來終不稱揚讚歎，唯勸導之，令知捨離。"
  },
  {
    "segmentnr":"ZH_T17_0765_004:0679c20_14",
    "original":"「云何名為是聖尋求？"
  },
  {
    "segmentnr":"ZH_T17_0765_004:0679c22_16",
    "original":"謂有一類已有老法，能自了知我有老法，能如實知老法過患，尋求畢竟無老無上安樂涅槃。"
  },
  {
    "segmentnr":"ZH_T17_0765_004:0679c24_15",
    "original":"已有病法，能自了知我有病法，能如實知病法過患，尋求畢竟無病無上安樂涅槃。"
  },
  {
    "segmentnr":"ZH_T17_0765_004:0679c26_14",
    "original":"已有死法，能自了知我有死法，能如實知死法過患，尋求畢竟無死無上安樂涅槃。"
  },
  {
    "segmentnr":"ZH_T17_0765_004:0679c28_14",
    "original":"已有愁法，能自了知我有愁法，能如實知愁法過患，尋求畢竟無愁無上安樂涅槃。"
  },
  {
    "segmentnr":"ZH_T17_0765_004:0680a01_14",
    "original":"已有染法，能自了知我有染法，能如實知染法過患，尋求畢竟無染無上安樂涅槃。"
  },
  {
    "segmentnr":"ZH_T17_0765_004:0680a02_4",
    "original":"如是名為是聖尋求。"
  },
  {
    "segmentnr":"ZH_T17_0765_004:0680a02_18",
    "original":"如是尋求，一切如來稱揚讚歎。"
  },
  {
    "segmentnr":"ZH_T17_0765_004:0680a03_16",
    "original":"何緣如是是聖尋求，一切如來稱揚讚歎？"
  },
  {
    "segmentnr":"ZH_T17_0765_004:0680a06_1",
    "original":"由此尋求是賢聖法，能永出離、能趣涅槃、能厭能離、能滅能靜、能得通慧、能成等覺、能證涅槃。"
  },
  {
    "segmentnr":"ZH_T17_0765_004:0680a07_6",
    "original":"由此尋求，能超一切生、老、病、死、愁、歎、憂、苦，生死熱惱。"
  },
  {
    "segmentnr":"ZH_T17_0765_004:0680a08_5",
    "original":"是故如是是聖尋求，一切如來稱揚讚歎。"
  },
  {
    "segmentnr":"ZH_T17_0765_004:0680a08_19",
    "original":"如是名為尋求有二，更無第三。"
  },
  {
    "segmentnr":"ZH_T17_0765_004:0680a09_8",
    "original":"是故汝等應如是學："
  },
  {
    "segmentnr":"ZH_T17_0765_004:0680a10_12",
    "original":"我當云何遠離如是非聖尋求，修行如是是聖尋求？"
  },
  {
    "segmentnr":"ZH_T17_0765_004:0680a11_2",
    "original":"汝等苾芻，應如是學。"
  },
  {
    "segmentnr":"ZH_T17_0765_004:0680a11_17",
    "original":"」爾時，世尊重攝此義而說頌曰："
  },
  {
    "segmentnr":"ZH_T17_0765_004:0680a12_0",
    "original":"「一切有情類，　　有二種尋求，"
  },
  {
    "segmentnr":"ZH_T17_0765_004:0680a13_13",
    "original":"更無有第三，　　謂聖與非聖。"
  },
  {
    "segmentnr":"ZH_T17_0765_004:0680a14_0",
    "original":"不知老病死、　　愁染法過患，"
  },
  {
    "segmentnr":"ZH_T17_0765_004:0680a15_13",
    "original":"希求深愛著，　　名非聖尋求；"
  },
  {
    "segmentnr":"ZH_T17_0765_004:0680a16_0",
    "original":"此增長眾苦，　　出離未為期，"
  },
  {
    "segmentnr":"ZH_T17_0765_004:0680a17_13",
    "original":"從生復至生，　　或高或下趣。"
  },
  {
    "segmentnr":"ZH_T17_0765_004:0680a18_0",
    "original":"善知老病死、　　愁染法過患，"
  },
  {
    "segmentnr":"ZH_T17_0765_004:0680a19_13",
    "original":"希求彼寂滅，　　名真聖尋求；"
  },
  {
    "segmentnr":"ZH_T17_0765_004:0680a20_0",
    "original":"此損減眾苦，　　速證於涅槃，"
  },
  {
    "segmentnr":"ZH_T17_0765_004:0680a21_13",
    "original":"永安樂清涼，　　常無漏無怖。"
  },
  {
    "segmentnr":"ZH_T17_0765_004:0680a22_0",
    "original":"彼非聖尋求，　　諸佛所呵毀，"
  },
  {
    "segmentnr":"ZH_T17_0765_004:0680a23_13",
    "original":"是生死根本，　　智者當遠離。"
  },
  {
    "segmentnr":"ZH_T17_0765_004:0680a24_0",
    "original":"此真聖尋求，　　諸佛所稱讚，"
  },
  {
    "segmentnr":"ZH_T17_0765_004:0680a25_13",
    "original":"是趣涅槃道，　　有智者應修。"
  },
  {
    "segmentnr":"ZH_T17_0765_004:0680a26_8",
    "original":"」重攝前經嗢柁南曰："
  },
  {
    "segmentnr":"ZH_T17_0765_004:0680a27_0",
    "original":"為通達、律儀　　厭、知、不淨、界"
  },
  {
    "segmentnr":"ZH_T17_0765_004:0680a28_0",
    "original":"纏、覺悟、宴坐　　愧、所作、尋求"
  },
  {
    "segmentnr":"ZH_T17_0765_004:0680a29_8",
    "original":"吾從世尊聞如是語："
  },
  {
    "segmentnr":"ZH_T17_0765_004:0680a29_14",
    "original":"「苾芻當知！"
  },
  {
    "segmentnr":"ZH_T17_0765_004:0680b01_9",
    "original":"略有二種白淨善法，能護世間。"
  },
  {
    "segmentnr":"ZH_T17_0765_004:0680b01_14",
    "original":"云何為二？"
  },
  {
    "segmentnr":"ZH_T17_0765_004:0680b01_19",
    "original":"謂慚與愧。"
  },
  {
    "segmentnr":"ZH_T17_0765_004:0680b04_13",
    "original":"若無此二白淨善法，世間有情皆成穢雜，猶如牛羊、鷄猪、狗等，不識父母、兄弟、姊妹，不識軌範、親教、導師、似導師等。"
  },
  {
    "segmentnr":"ZH_T17_0765_004:0680b07_3",
    "original":"由有此二白淨善法，世間有情離諸穢雜，非如牛羊、鷄猪、狗等，了知父母、兄弟、姊妹，了知軌範、親教、導師、似導師等。"
  },
  {
    "segmentnr":"ZH_T17_0765_004:0680b07_12",
    "original":"是故汝等應如是學："
  },
  {
    "segmentnr":"ZH_T17_0765_004:0680b08_15",
    "original":"我當云何成就如是二種最勝第一慚愧白淨善法？"
  },
  {
    "segmentnr":"ZH_T17_0765_004:0680b09_7",
    "original":"汝等苾芻，應如是學。"
  },
  {
    "segmentnr":"ZH_T17_0765_004:0680b10_1",
    "original":"」爾時，世尊重攝此義而說頌曰："
  },
  {
    "segmentnr":"ZH_T17_0765_004:0680b11_0",
    "original":"「二白淨善法，　　能護諸世間，"
  },
  {
    "segmentnr":"ZH_T17_0765_004:0680b12_13",
    "original":"令不失人天，　　謂慚及與愧。"
  },
  {
    "segmentnr":"ZH_T17_0765_004:0680b13_0",
    "original":"若無此二法，　　都不識尊卑，"
  },
  {
    "segmentnr":"ZH_T17_0765_004:0680b14_13",
    "original":"穢雜似牛羊、　　鷄猪狗等類。"
  },
  {
    "segmentnr":"ZH_T17_0765_004:0680b15_0",
    "original":"由有此二法，　　能了別尊卑，"
  },
  {
    "segmentnr":"ZH_T17_0765_004:0680b16_13",
    "original":"非如牛羊等，　　行諸雜穢事。"
  },
  {
    "segmentnr":"ZH_T17_0765_004:0680b17_0",
    "original":"諸有智慧人，　　成就二白法，"
  },
  {
    "segmentnr":"ZH_T17_0765_004:0680b18_13",
    "original":"常守人天趣，　　終不墮三塗。"
  },
  {
    "segmentnr":"ZH_T17_0765_004:0680b19_8",
    "original":"」吾從世尊聞如是語："
  },
  {
    "segmentnr":"ZH_T17_0765_004:0680b19_14",
    "original":"「苾芻當知！"
  },
  {
    "segmentnr":"ZH_T17_0765_004:0680b21_2",
    "original":"我為如來、應、正等覺，未成佛時居菩薩位，多分安住二種尋思。"
  },
  {
    "segmentnr":"ZH_T17_0765_004:0680b21_7",
    "original":"云何為二？"
  },
  {
    "segmentnr":"ZH_T17_0765_004:0680b22_9",
    "original":"一者如來居菩薩位，多分安住不害尋思欣喜悅樂。"
  },
  {
    "segmentnr":"ZH_T17_0765_004:0680b23_13",
    "original":"如是安住不害尋思欣喜悅樂，是名第一多分尋思。"
  },
  {
    "segmentnr":"ZH_T17_0765_004:0680b25_6",
    "original":"由住如是修習行迹，於諸有情都無損害，由此尋思，證得無量圓滿梵住。"
  },
  {
    "segmentnr":"ZH_T17_0765_004:0680b26_9",
    "original":"二者如來居菩薩位，多分安住永斷尋思欣喜悅樂。"
  },
  {
    "segmentnr":"ZH_T17_0765_004:0680b27_13",
    "original":"如是安住永斷尋思欣喜悅樂，是名第二多分尋思。"
  },
  {
    "segmentnr":"ZH_T17_0765_004:0680b29_7",
    "original":"由住如是修習行迹，於不善法能正永斷，由此尋思，證得善根圓滿勝道。"
  },
  {
    "segmentnr":"ZH_T17_0765_004:0680c05_1",
    "original":"我於爾時，安住如是二種尋思，精進勇猛，乃至自身一切血肉，悉皆枯竭，唯餘身肉骨筋皮纏裹，亦不放逸，乃至未知、未見、未得、未解、未證，所應知、見、得、解、證法，於其中間住不放逸，精進勇猛，曾無懈廢。"
  },
  {
    "segmentnr":"ZH_T17_0765_004:0680c07_3",
    "original":"由不放逸，精進勇猛無懈廢故，速證無上正等菩提，速證無上清涼涅槃，速證無上一切智見。"
  },
  {
    "segmentnr":"ZH_T17_0765_004:0680c07_12",
    "original":"是故汝等應如是學："
  },
  {
    "segmentnr":"ZH_T17_0765_004:0680c09_5",
    "original":"我當云何安住不害欣喜悅樂多分尋思、安住永斷欣喜悅樂多分尋思？"
  },
  {
    "segmentnr":"ZH_T17_0765_004:0680c09_15",
    "original":"汝等苾芻，應如是學。"
  },
  {
    "segmentnr":"ZH_T17_0765_004:0680c10_8",
    "original":"」爾時，世尊重攝此義而說頌曰："
  },
  {
    "segmentnr":"ZH_T17_0765_004:0680c11_0",
    "original":"「佛為菩薩時，　　多安住二法，"
  },
  {
    "segmentnr":"ZH_T17_0765_004:0680c12_14",
    "original":"謂不害、永斷，　　欣喜悅樂思。"
  },
  {
    "segmentnr":"ZH_T17_0765_004:0680c13_0",
    "original":"不害諸有情，　　修慈悲喜捨，"
  },
  {
    "segmentnr":"ZH_T17_0765_004:0680c14_13",
    "original":"證無量梵住，　　圓滿不為難。"
  },
  {
    "segmentnr":"ZH_T17_0765_004:0680c15_0",
    "original":"永斷不善法，　　一切煩惱纏，"
  },
  {
    "segmentnr":"ZH_T17_0765_004:0680c16_13",
    "original":"證得諸善根，　　圓滿殊勝道。"
  },
  {
    "segmentnr":"ZH_T17_0765_004:0680c17_0",
    "original":"常精進勇猛，　　無放逸而住，"
  },
  {
    "segmentnr":"ZH_T17_0765_004:0680c18_13",
    "original":"證無上菩提，　　清涼涅槃等。"
  },
  {
    "segmentnr":"ZH_T17_0765_004:0680c19_8",
    "original":"」吾從世尊聞如是語："
  },
  {
    "segmentnr":"ZH_T17_0765_004:0680c19_14",
    "original":"「苾芻當知！"
  },
  {
    "segmentnr":"ZH_T17_0765_004:0680c21_18",
    "original":"諸婆羅門、長者、居士、剎帝利等，多有所作，謂施汝等如法衣服、飲食、臥具、病緣醫藥、房舍資具。"
  },
  {
    "segmentnr":"ZH_T17_0765_004:0680c23_13",
    "original":"汝等苾芻，多有所作，謂能為彼宣說正法，初、中、後善，文義巧妙，純滿清白梵行之法。"
  },
  {
    "segmentnr":"ZH_T17_0765_004:0680c24_17",
    "original":"由此俱能解脫生法、老病死法、愁歎憂苦熱惱之法。"
  },
  {
    "segmentnr":"ZH_T17_0765_004:0680c26_11",
    "original":"汝等與彼力輪、法輪，展轉相依，於如來所，勤修梵行，速至無上般涅槃城。"
  },
  {
    "segmentnr":"ZH_T17_0765_004:0680c27_5",
    "original":"」爾時，世尊重攝此義而說頌曰："
  },
  {
    "segmentnr":"ZH_T17_0765_004:0680c28_0",
    "original":"「出家與居家，　　展轉互相依，"
  },
  {
    "segmentnr":"ZH_T17_0765_004:0680c29_14",
    "original":"由力、法二輪，　　速至涅槃樂。"
  },
  {
    "segmentnr":"ZH_T17_0765_004:0681a01_0",
    "original":"出家依在俗，　　得如法資具，"
  },
  {
    "segmentnr":"ZH_T17_0765_004:0681a02_13",
    "original":"在俗依出家，　　獲微妙正法。"
  },
  {
    "segmentnr":"ZH_T17_0765_004:0681a03_0",
    "original":"二眾互相依，　　受人天快樂，"
  },
  {
    "segmentnr":"ZH_T17_0765_004:0681a04_13",
    "original":"度生老病死，　　至清涼涅槃。"
  },
  {
    "segmentnr":"ZH_T17_0765_004:0681a05_8",
    "original":"」吾從世尊聞如是語："
  },
  {
    "segmentnr":"ZH_T17_0765_004:0681a05_14",
    "original":"「苾芻當知！"
  },
  {
    "segmentnr":"ZH_T17_0765_004:0681a06_3",
    "original":"依住尸羅，能修二法。"
  },
  {
    "segmentnr":"ZH_T17_0765_004:0681a06_8",
    "original":"云何為二？"
  },
  {
    "segmentnr":"ZH_T17_0765_004:0681a06_18",
    "original":"謂奢摩他、毘鉢舍那。"
  },
  {
    "segmentnr":"ZH_T17_0765_004:0681a08_7",
    "original":"謂修行者，依住尸羅修奢摩他，既修如是奢摩他已，修心令滿。"
  },
  {
    "segmentnr":"ZH_T17_0765_004:0681a08_16",
    "original":"為何事故修習其心？"
  },
  {
    "segmentnr":"ZH_T17_0765_004:0681a09_6",
    "original":"修習心者，為斷貪故。"
  },
  {
    "segmentnr":"ZH_T17_0765_004:0681a10_19",
    "original":"諸修行者，依住尸羅，精勤修習毘鉢舍那，既修如是毘鉢舍那已，修慧令滿。"
  },
  {
    "segmentnr":"ZH_T17_0765_004:0681a11_8",
    "original":"為何事故修習其慧？"
  },
  {
    "segmentnr":"ZH_T17_0765_004:0681a11_18",
    "original":"修習慧者，為斷癡故。"
  },
  {
    "segmentnr":"ZH_T17_0765_004:0681a12_16",
    "original":"貪染污心令不解脫、癡染污慧令不明照。"
  },
  {
    "segmentnr":"ZH_T17_0765_004:0681a13_7",
    "original":"若永離貪，心善解脫；"
  },
  {
    "segmentnr":"ZH_T17_0765_004:0681a13_17",
    "original":"若永離癡，慧善解脫。"
  },
  {
    "segmentnr":"ZH_T17_0765_004:0681a15_18",
    "original":"若於如是二種解脫，已能正知、見、得、觸、證，我說彼為心善解脫、慧善解脫，獨一修習最上丈夫。"
  },
  {
    "segmentnr":"ZH_T17_0765_004:0681a18_7",
    "original":"諸聖弟子正證如是心解脫者，若他罵詈、訶責、輕弄、毀辱等時，不由此緣發生種種不忍、不信、害恨等心。"
  },
  {
    "segmentnr":"ZH_T17_0765_004:0681a18_12",
    "original":"所以者何？"
  },
  {
    "segmentnr":"ZH_T17_0765_004:0681a19_11",
    "original":"以能照見他罵詈等，於彼有罪、於己無損。"
  },
  {
    "segmentnr":"ZH_T17_0765_004:0681a21_18",
    "original":"諸聖弟子正證如是心解脫者，若他讚美、恭敬、禮拜、供養等時，不由此緣發生種種歡喜、踊躍、悅豫等心。"
  },
  {
    "segmentnr":"ZH_T17_0765_004:0681a22_3",
    "original":"所以者何？"
  },
  {
    "segmentnr":"ZH_T17_0765_004:0681a23_3",
    "original":"以能照見他讚美等，於彼有福、於己無益。"
  },
  {
    "segmentnr":"ZH_T17_0765_004:0681a24_8",
    "original":"若能如是，名於世法得心平等，無慼無欣，安隱自在。"
  },
  {
    "segmentnr":"ZH_T17_0765_004:0681a24_17",
    "original":"是故汝等應如是學："
  },
  {
    "segmentnr":"ZH_T17_0765_004:0681a25_17",
    "original":"我當云何依住尸羅，修奢摩他、毘鉢舍那？"
  },
  {
    "segmentnr":"ZH_T17_0765_004:0681a26_7",
    "original":"汝等苾芻，應如是學。"
  },
  {
    "segmentnr":"ZH_T17_0765_004:0681a27_1",
    "original":"」爾時，世尊重攝此義而說頌曰："
  },
  {
    "segmentnr":"ZH_T17_0765_004:0681a28_0",
    "original":"「依住淨尸羅，　　修無罪止、觀，"
  },
  {
    "segmentnr":"ZH_T17_0765_004:0681a29_13",
    "original":"密護根及意，　　證甘露涅槃。"
  },
  {
    "segmentnr":"ZH_T17_0765_004:0681b01_0",
    "original":"修止令心調，　　心調離貪欲，"
  },
  {
    "segmentnr":"ZH_T17_0765_004:0681b02_13",
    "original":"離欲證解脫，　　證解脫心平。"
  },
  {
    "segmentnr":"ZH_T17_0765_004:0681b03_0",
    "original":"修觀令慧明，　　慧明滅癡闇，"
  },
  {
    "segmentnr":"ZH_T17_0765_004:0681b04_13",
    "original":"滅闇證解脫，　　證解心平等。"
  },
  {
    "segmentnr":"ZH_T17_0765_004:0681b05_0",
    "original":"故汝等苾芻，　　精進勿放逸，"
  },
  {
    "segmentnr":"ZH_T17_0765_004:0681b06_14",
    "original":"常依住尸羅，　　修無罪止、觀。"
  },
  {
    "segmentnr":"ZH_T17_0765_004:0681b07_8",
    "original":"」吾從世尊聞如是語："
  },
  {
    "segmentnr":"ZH_T17_0765_004:0681b07_14",
    "original":"「苾芻當知！"
  },
  {
    "segmentnr":"ZH_T17_0765_004:0681b08_7",
    "original":"修學勝利，於如來所修行梵行："
  },
  {
    "segmentnr":"ZH_T17_0765_004:0681b09_2",
    "original":"慧為上首，解脫堅固，念最尊勝。"
  },
  {
    "segmentnr":"ZH_T17_0765_004:0681b10_1",
    "original":"若有成就修學勝利，於如來所修行梵行："
  },
  {
    "segmentnr":"ZH_T17_0765_004:0681b10_16",
    "original":"慧為上首，解脫堅固，念最尊勝。"
  },
  {
    "segmentnr":"ZH_T17_0765_004:0681b12_8",
    "original":"彼終不為味著色貪纏擾其心，亦復不為味著聲、香、味、觸、法貪纏擾其心。"
  },
  {
    "segmentnr":"ZH_T17_0765_004:0681b14_1",
    "original":"心不為貪所纏擾故，無隨味著色相貌識，無隨味著聲、香、味、觸、法相貌識。"
  },
  {
    "segmentnr":"ZH_T17_0765_004:0681b15_10",
    "original":"於二果中，隨證一果，謂於現法，證有餘依般涅槃界，或不還果。"
  },
  {
    "segmentnr":"ZH_T17_0765_004:0681b16_4",
    "original":"」爾時，世尊重攝此義而說頌曰："
  },
  {
    "segmentnr":"ZH_T17_0765_004:0681b17_0",
    "original":"「修學勝利人，　　依佛修梵行，"
  },
  {
    "segmentnr":"ZH_T17_0765_004:0681b18_0",
    "original":"慧為其上首，　　及解脫堅牢，"
  },
  {
    "segmentnr":"ZH_T17_0765_004:0681b19_0",
    "original":"念最居尊勝，　　二果隨證一，"
  },
  {
    "segmentnr":"ZH_T17_0765_004:0681b20_13",
    "original":"謂現法涅槃，　　及永不還果。"
  },
  {
    "segmentnr":"ZH_T17_0765_004:0681b21_0",
    "original":"由慧為上首，　　貪不擾其心，"
  },
  {
    "segmentnr":"ZH_T17_0765_004:0681b22_13",
    "original":"無隨色等緣，　　相貌所生識。"
  },
  {
    "segmentnr":"ZH_T17_0765_004:0681b23_0",
    "original":"學勝利圓滿，　　生勝定上慧，"
  },
  {
    "segmentnr":"ZH_T17_0765_004:0681b24_13",
    "original":"盡生老死邊，　　證有餘依界。"
  },
  {
    "segmentnr":"ZH_T17_0765_004:0681b25_0",
    "original":"故汝等苾芻，　　應勤修戒定，"
  },
  {
    "segmentnr":"ZH_T17_0765_004:0681b26_13",
    "original":"生微妙勝慧，　　盡生老病死。"
  },
  {
    "segmentnr":"ZH_T17_0765_004:0681b27_0",
    "original":"住我法律中，　　能無放逸者，"
  },
  {
    "segmentnr":"ZH_T17_0765_004:0681b28_13",
    "original":"定壞魔軍力，　　永盡眾苦邊。"
  },
  {
    "segmentnr":"ZH_T17_0765_004:0681b29_8",
    "original":"」吾從世尊聞如是語："
  },
  {
    "segmentnr":"ZH_T17_0765_004:0681b29_14",
    "original":"「苾芻當知！"
  },
  {
    "segmentnr":"ZH_T17_0765_004:0681c01_16",
    "original":"一切世間惡不善法，皆以無明為其前導而得生長；"
  },
  {
    "segmentnr":"ZH_T17_0765_004:0681c02_10",
    "original":"以無慚愧為其後助而不損減。"
  },
  {
    "segmentnr":"ZH_T17_0765_004:0681c02_15",
    "original":"所以者何？"
  },
  {
    "segmentnr":"ZH_T17_0765_004:0681c04_9",
    "original":"諸趣有生，生老病死、愁歎憂苦熱惱等法，一切皆用無明為根而得生長。"
  },
  {
    "segmentnr":"ZH_T17_0765_004:0681c05_9",
    "original":"既生長已，依之復能生起一切惡不善法。"
  },
  {
    "segmentnr":"ZH_T17_0765_004:0681c06_4",
    "original":"惡法既生，由無慚愧，都無悔變。"
  },
  {
    "segmentnr":"ZH_T17_0765_004:0681c06_13",
    "original":"無悔變故而不損減。"
  },
  {
    "segmentnr":"ZH_T17_0765_004:0681c07_17",
    "original":"一切世間善清淨法，皆以慧明為其前導而得生長；"
  },
  {
    "segmentnr":"ZH_T17_0765_004:0681c08_12",
    "original":"以慚與愧，為其後助而不損減。"
  },
  {
    "segmentnr":"ZH_T17_0765_004:0681c08_17",
    "original":"所以者何？"
  },
  {
    "segmentnr":"ZH_T17_0765_004:0681c11_13",
    "original":"明處其前，慚愧為後，能永斷滅諸趣有生生老病死、能超一切愁歎憂苦熱惱等法，能觸如理、能得甘露、能證涅槃。"
  },
  {
    "segmentnr":"ZH_T17_0765_004:0681c12_2",
    "original":"是故汝等應如是學："
  },
  {
    "segmentnr":"ZH_T17_0765_004:0681c14_19",
    "original":"我當云何永斷無明，發起慧明，永斷一切諸趣有生生老病死，永超一切愁歎憂苦熱惱等法，觸於如理、得於甘露、證於涅槃？"
  },
  {
    "segmentnr":"ZH_T17_0765_004:0681c15_8",
    "original":"汝等苾芻，應如是學。"
  },
  {
    "segmentnr":"ZH_T17_0765_004:0681c16_2",
    "original":"」爾時，世尊重攝此義而說頌曰："
  },
  {
    "segmentnr":"ZH_T17_0765_004:0681c17_0",
    "original":"「此世及後生，　　生老病死等，"
  },
  {
    "segmentnr":"ZH_T17_0765_004:0681c18_13",
    "original":"貪愛等煩惱，　　皆無明為根。"
  },
  {
    "segmentnr":"ZH_T17_0765_004:0681c19_0",
    "original":"無明為大愚，　　令久處生死，"
  },
  {
    "segmentnr":"ZH_T17_0765_004:0681c20_13",
    "original":"此世與他世，　　高下趣往還。"
  },
  {
    "segmentnr":"ZH_T17_0765_004:0681c21_0",
    "original":"最初有無明，　　最後無慚愧，"
  },
  {
    "segmentnr":"ZH_T17_0765_004:0681c22_13",
    "original":"生長諸惡法，　　墮眾惡趣中。"
  },
  {
    "segmentnr":"ZH_T17_0765_004:0681c23_0",
    "original":"故應勤精進，　　離貪愛愚癡，"
  },
  {
    "segmentnr":"ZH_T17_0765_004:0681c24_13",
    "original":"發起智慧明，　　斷生死苦本。"
  },
  {
    "segmentnr":"ZH_T17_0765_004:0681c25_8",
    "original":"」吾從世尊聞如是語："
  },
  {
    "segmentnr":"ZH_T17_0765_004:0681c25_14",
    "original":"「苾芻當知！"
  },
  {
    "segmentnr":"ZH_T17_0765_004:0681c27_11",
    "original":"一切如來、應、正等覺，憐愍世間出興於世，為欲永斷、除捨二法，轉於賢聖無上法輪。"
  },
  {
    "segmentnr":"ZH_T17_0765_004:0681c28_21",
    "original":"一切世間，所有沙門或婆羅門、天、魔、梵等，曾未有能如法轉者。"
  },
  {
    "segmentnr":"ZH_T17_0765_004:0681c29_4",
    "original":"云何二法？"
  },
  {
    "segmentnr":"ZH_T17_0765_004:0681c29_9",
    "original":"一者無明；"
  },
  {
    "segmentnr":"ZH_T17_0765_004:0681c29_14",
    "original":"二者有愛。"
  },
  {
    "segmentnr":"ZH_T17_0765_004:0682a03_7",
    "original":"一切如來、應、正等覺，憐愍世間出興於世，皆為永斷、除捨此二，轉於賢聖無上法輪，廣說乃至曾未有能如法轉者。"
  },
  {
    "segmentnr":"ZH_T17_0765_004:0682a05_9",
    "original":"若能永斷、除捨一切所有無明及諸有愛，令其永盡無有遺餘，便能永斷一切煩惱諸雜染法。"
  },
  {
    "segmentnr":"ZH_T17_0765_004:0682a09_2",
    "original":"是則名為出諸坑塹、越諸垣牆、破諸關鍵、摧伊師迦，是真賢聖，是正法幢、是大沙門、是婆羅門、是真聰慧、是真沐浴、是真智者、是真調順至調順地，名世福田。"
  },
  {
    "segmentnr":"ZH_T17_0765_004:0682a09_17",
    "original":"」爾時，世尊重攝此義而說頌曰："
  },
  {
    "segmentnr":"ZH_T17_0765_004:0682a10_0",
    "original":"「無上正等覺，　　商主世間尊，"
  },
  {
    "segmentnr":"ZH_T17_0765_004:0682a11_0",
    "original":"大雄大丈夫，　　拔眾毒箭者，"
  },
  {
    "segmentnr":"ZH_T17_0765_004:0682a12_0",
    "original":"哀愍諸世間，　　為斷除二法，"
  },
  {
    "segmentnr":"ZH_T17_0765_004:0682a13_14",
    "original":"謂無明、有愛，　　轉無上法輪。"
  },
  {
    "segmentnr":"ZH_T17_0765_004:0682a14_0",
    "original":"是苦是苦因，　　是眾苦永滅，"
  },
  {
    "segmentnr":"ZH_T17_0765_004:0682a15_13",
    "original":"是八支聖道，　　趣滅苦涅槃。"
  },
  {
    "segmentnr":"ZH_T17_0765_004:0682a16_0",
    "original":"智者聞斯法，　　信解等堅牢，"
  },
  {
    "segmentnr":"ZH_T17_0765_004:0682a17_14",
    "original":"達諸法正真，　　斷無明、有愛。"
  },
  {
    "segmentnr":"ZH_T17_0765_004:0682a18_0",
    "original":"無明、有愛除，　　諸雜染皆滅，"
  },
  {
    "segmentnr":"ZH_T17_0765_004:0682a19_13",
    "original":"至善調順地，　　名世良福田。"
  },
  {
    "segmentnr":"ZH_T17_0765_004:0682a20_8",
    "original":"」吾從世尊聞如是語："
  },
  {
    "segmentnr":"ZH_T17_0765_004:0682a20_14",
    "original":"「苾芻當知！"
  },
  {
    "segmentnr":"ZH_T17_0765_004:0682a21_3",
    "original":"有二苦事最為難忍："
  },
  {
    "segmentnr":"ZH_T17_0765_004:0682a21_9",
    "original":"一、剃鬚髮；"
  },
  {
    "segmentnr":"ZH_T17_0765_004:0682a21_15",
    "original":"二、常乞求。"
  },
  {
    "segmentnr":"ZH_T17_0765_004:0682a21_20",
    "original":"所以者何？"
  },
  {
    "segmentnr":"ZH_T17_0765_004:0682a22_11",
    "original":"世間怨嫌興呪詛者，作是願言："
  },
  {
    "segmentnr":"ZH_T17_0765_004:0682a24_1",
    "original":"『願彼貧窮，剃除鬚髮，服故弊衣，手持瓦器，從家至家行乞自活。"
  },
  {
    "segmentnr":"ZH_T17_0765_004:0682a27_12",
    "original":"』諸有淨信善男子等，受持此法而出家者，非為王、賊、債主怖畏之所逼切，非恐不活而捨居家，但為超度生老病死、愁歎憂苦熱惱等法，但為滅除純大苦蘊。"
  },
  {
    "segmentnr":"ZH_T17_0765_004:0682a28_18",
    "original":"我諸弟子，求如是事，正信出家，為利自他，受持此法。"
  },
  {
    "segmentnr":"ZH_T17_0765_004:0682b03_15",
    "original":"或有如是而出家已，未經幾時則便寬慢，放逸懈怠、下劣精進，亡失正念，無有正知，心亂不定，縱任諸根多欲貪著，心懷瞋忿，愚鈍無知，耽染諸欲虛妄思惟，毀諸禁戒。"
  },
  {
    "segmentnr":"ZH_T17_0765_004:0682b06_8",
    "original":"實非沙門自稱沙門，實非梵行自稱梵行，內朽順流，如穢蝸螺，貝音狗行，覆藏己惡，詐現自善，成就種種惡不善法。"
  },
  {
    "segmentnr":"ZH_T17_0765_004:0682b08_4",
    "original":"譬如有人從闇入闇、從坑墮坑、從怨至怨，我說如是癡出家人，亦復如是。"
  },
  {
    "segmentnr":"ZH_T17_0765_004:0682b09_12",
    "original":"又如有木，兩頭火燃，中塗糞穢，若在聚落及與空閑，皆無復用。"
  },
  {
    "segmentnr":"ZH_T17_0765_004:0682b11_5",
    "original":"我說如是癡出家人亦復如是，失在家法，復非沙門，世出世間皆無勝分。"
  },
  {
    "segmentnr":"ZH_T17_0765_004:0682b12_1",
    "original":"」爾時，世尊重攝此義而說頌曰："
  },
  {
    "segmentnr":"ZH_T17_0765_004:0682b13_0",
    "original":"「出家而破戒，　　二俱無所成，"
  },
  {
    "segmentnr":"ZH_T17_0765_004:0682b14_13",
    "original":"謂失在家儀，　　及壞沙門法。"
  },
  {
    "segmentnr":"ZH_T17_0765_004:0682b15_0",
    "original":"寧吞熱鐵丸，　　洋銅而灌口，"
  },
  {
    "segmentnr":"ZH_T17_0765_004:0682b16_13",
    "original":"不受人信施，　　而毀犯尸羅。"
  },
  {
    "segmentnr":"ZH_T17_0765_004:0682b17_0",
    "original":"諸毀犯尸羅，　　無悔無慚愧，"
  },
  {
    "segmentnr":"ZH_T17_0765_004:0682b18_13",
    "original":"多受人信施，　　定當生地獄。"
  },
  {
    "segmentnr":"ZH_T17_0765_004:0682b19_0",
    "original":"諸有智慧人，　　應堅持淨戒，"
  },
  {
    "segmentnr":"ZH_T17_0765_004:0682b20_13",
    "original":"勿受人信施，　　而毀犯尸羅。"
  },
  {
    "segmentnr":"ZH_T17_0765_004:0682b21_8",
    "original":"」吾從世尊聞如是語："
  },
  {
    "segmentnr":"ZH_T17_0765_004:0682b21_14",
    "original":"「苾芻當知！"
  },
  {
    "segmentnr":"ZH_T17_0765_004:0682b22_16",
    "original":"世有二種補特伽羅，攝受增益惡趣地獄惡不善法。"
  },
  {
    "segmentnr":"ZH_T17_0765_004:0682b23_6",
    "original":"云何二種補特伽羅？"
  },
  {
    "segmentnr":"ZH_T17_0765_004:0682b27_1",
    "original":"一者、一類補特伽羅，毀犯淨戒，實非沙門自稱沙門，實非梵行自稱梵行，內朽順流，如穢蝸螺，貝音狗行，覆藏己惡，詐現自善，如朽隧級，無所復用，唯增惡趣。"
  },
  {
    "segmentnr":"ZH_T17_0765_004:0682b29_13",
    "original":"二者、一類補特伽羅，於具淨戒無所毀犯、精進修行清白梵行有德苾芻，以諸無根非梵行法，誹謗毀辱，令失威光。"
  },
  {
    "segmentnr":"ZH_T17_0765_004:0682c01_15",
    "original":"如是二種補特伽羅，攝受增益惡趣地獄惡不善法。"
  },
  {
    "segmentnr":"ZH_T17_0765_004:0682c02_9",
    "original":"」爾時，世尊重攝此義而說頌曰："
  },
  {
    "segmentnr":"ZH_T17_0765_004:0682c03_0",
    "original":"「二補特伽羅，　　生長惡趣業，"
  },
  {
    "segmentnr":"ZH_T17_0765_004:0682c04_0",
    "original":"謂毀犯淨戒，　　及誹謗賢良，"
  },
  {
    "segmentnr":"ZH_T17_0765_004:0682c05_0",
    "original":"如是二種人，　　俱名為下賤，"
  },
  {
    "segmentnr":"ZH_T17_0765_004:0682c06_13",
    "original":"現在人所鄙，　　受苦在當來。"
  },
  {
    "segmentnr":"ZH_T17_0765_004:0682c07_0",
    "original":"是故諸苾芻，　　常應不放逸，"
  },
  {
    "segmentnr":"ZH_T17_0765_004:0682c08_13",
    "original":"受持清淨戒，　　勿毀謗他人。"
  },
  {
    "segmentnr":"ZH_T17_0765_004:0682c09_8",
    "original":"」吾從世尊聞如是語："
  },
  {
    "segmentnr":"ZH_T17_0765_004:0682c09_14",
    "original":"「苾芻當知！"
  },
  {
    "segmentnr":"ZH_T17_0765_004:0682c10_8",
    "original":"世有二種補特伽羅，恩深難報。"
  },
  {
    "segmentnr":"ZH_T17_0765_004:0682c10_13",
    "original":"云何為二？"
  },
  {
    "segmentnr":"ZH_T17_0765_004:0682c10_19",
    "original":"所謂父、母。"
  },
  {
    "segmentnr":"ZH_T17_0765_004:0682c13_5",
    "original":"假使有人一肩荷父、一肩擔母，盡其壽量曾無暫捨，供給衣食、病緣醫藥種種所須，猶未能報父母深恩。"
  },
  {
    "segmentnr":"ZH_T17_0765_004:0682c13_10",
    "original":"所以者何？"
  },
  {
    "segmentnr":"ZH_T17_0765_004:0682c13_20",
    "original":"父母於子，恩極深重。"
  },
  {
    "segmentnr":"ZH_T17_0765_004:0682c16_16",
    "original":"所謂產生，慈心乳哺、洗拭將養令其長大，供給種種資身眾具，教示世間所有儀式，心常欲令離苦得樂，曾無暫捨，如影隨形。"
  },
  {
    "segmentnr":"ZH_T17_0765_004:0682c17_16",
    "original":"父母於子，既有如是所說深恩，當云何報？"
  },
  {
    "segmentnr":"ZH_T17_0765_004:0682c19_10",
    "original":"若彼父母於佛、法、僧無清淨信，其子方便示現、勸導、讚勵、慶慰，令生淨信。"
  },
  {
    "segmentnr":"ZH_T17_0765_004:0682c21_2",
    "original":"若彼父母無清淨戒，其子方便示現、勸導、讚勵、慶慰，令其受持清淨禁戒。"
  },
  {
    "segmentnr":"ZH_T17_0765_004:0682c22_17",
    "original":"若彼父母無有多聞，其子方便示現、勸導、讚勵、慶慰，令其聽聞諸佛正法。"
  },
  {
    "segmentnr":"ZH_T17_0765_004:0682c24_10",
    "original":"若彼父母為性慳貪，不樂布施，其子方便示現、勸導、讚勵、慶慰，令行布施。"
  },
  {
    "segmentnr":"ZH_T17_0765_004:0682c26_3",
    "original":"若彼父母為性闇鈍無有勝慧，其子方便示現、勸導、讚勵、慶慰，令修勝慧。"
  },
  {
    "segmentnr":"ZH_T17_0765_004:0682c26_17",
    "original":"其子如是，乃名真實報父母恩。"
  },
  {
    "segmentnr":"ZH_T17_0765_004:0682c27_10",
    "original":"」爾時，世尊重攝此義而說頌曰："
  },
  {
    "segmentnr":"ZH_T17_0765_004:0682c28_0",
    "original":"「二補特伽羅，　　恩深重難報，"
  },
  {
    "segmentnr":"ZH_T17_0765_004:0682c29_13",
    "original":"所謂父及母，　　能生長世間；"
  },
  {
    "segmentnr":"ZH_T17_0765_004:0683a01_0",
    "original":"假使以兩肩，　　盡壽荷父母，"
  },
  {
    "segmentnr":"ZH_T17_0765_004:0683a02_13",
    "original":"常供養恭敬，　　猶未為報恩。"
  },
  {
    "segmentnr":"ZH_T17_0765_004:0683a03_0",
    "original":"父母於世間，　　能生育教導，"
  },
  {
    "segmentnr":"ZH_T17_0765_004:0683a04_13",
    "original":"慈心求利樂，　　如彼影隨形。"
  },
  {
    "segmentnr":"ZH_T17_0765_004:0683a05_0",
    "original":"若父母先無，　　信、戒、聞、捨、慧，"
  },
  {
    "segmentnr":"ZH_T17_0765_004:0683a06_13",
    "original":"子令其修習，　　名真實報恩；"
  },
  {
    "segmentnr":"ZH_T17_0765_004:0683a07_0",
    "original":"恭敬給所須，　　唯現世安樂，"
  },
  {
    "segmentnr":"ZH_T17_0765_004:0683a08_14",
    "original":"令修信、戒等，　　究竟證涅槃。"
  },
  {
    "segmentnr":"ZH_T17_0765_004:0683a09_8",
    "original":"」吾從世尊聞如是語："
  },
  {
    "segmentnr":"ZH_T17_0765_004:0683a09_14",
    "original":"「苾芻當知！"
  },
  {
    "segmentnr":"ZH_T17_0765_004:0683a10_4",
    "original":"世有二種無欺誑法。"
  },
  {
    "segmentnr":"ZH_T17_0765_004:0683a10_9",
    "original":"云何為二？"
  },
  {
    "segmentnr":"ZH_T17_0765_004:0683a10_14",
    "original":"謂業與智。"
  },
  {
    "segmentnr":"ZH_T17_0765_004:0683a11_17",
    "original":"若諸有情已集諸業，其異熟果若未現前，終不盡滅。"
  },
  {
    "segmentnr":"ZH_T17_0765_004:0683a13_1",
    "original":"若諸有情已生諸智，一切煩惱若未永除，終不捨離。"
  },
  {
    "segmentnr":"ZH_T17_0765_004:0683a13_14",
    "original":"如是名為世有二種無欺誑法。"
  },
  {
    "segmentnr":"ZH_T17_0765_004:0683a14_8",
    "original":"」爾時，世尊重攝此義而說頌曰："
  },
  {
    "segmentnr":"ZH_T17_0765_004:0683a15_0",
    "original":"「二無欺誑法，　　諸佛共所談，"
  },
  {
    "segmentnr":"ZH_T17_0765_004:0683a16_13",
    "original":"謂已集已生，　　諸業及諸智。"
  },
  {
    "segmentnr":"ZH_T17_0765_004:0683a17_13",
    "original":"異熟果未生，　　諸業終不滅；"
  },
  {
    "segmentnr":"ZH_T17_0765_004:0683a18_13",
    "original":"煩惱若未盡，　　智終不捨離。"
  },
  {
    "segmentnr":"ZH_T17_0765_004:0683a19_0",
    "original":"業是生死因，　　智為滅惑本，"
  },
  {
    "segmentnr":"ZH_T17_0765_004:0683a20_13",
    "original":"是故應修智，　　永盡眾苦邊。"
  },
  {
    "segmentnr":"ZH_T17_0765_004:0683a21_8",
    "original":"」吾從世尊聞如是語："
  },
  {
    "segmentnr":"ZH_T17_0765_004:0683a21_14",
    "original":"「苾芻當知！"
  },
  {
    "segmentnr":"ZH_T17_0765_004:0683a23_3",
    "original":"世有二種補特伽羅，應深尊重、禮拜、供養，以敬愛心，親近而住。"
  },
  {
    "segmentnr":"ZH_T17_0765_004:0683a23_8",
    "original":"云何為二？"
  },
  {
    "segmentnr":"ZH_T17_0765_004:0683a23_14",
    "original":"所謂父、母。"
  },
  {
    "segmentnr":"ZH_T17_0765_004:0683a25_6",
    "original":"若諸有情於其父母，深心尊重、禮拜、供養，以敬愛心親近而住，生無量福。"
  },
  {
    "segmentnr":"ZH_T17_0765_004:0683a27_9",
    "original":"諸有智人咸共稱歎，聲譽普聞，處眾無畏，後不焦惱，無悔命終，身壞死後昇諸善趣，生於天中。"
  },
  {
    "segmentnr":"ZH_T17_0765_004:0683a28_19",
    "original":"何緣有情應於父母深心尊重、禮拜、供養，以敬愛心親近而住？"
  },
  {
    "segmentnr":"ZH_T17_0765_004:0683b03_6",
    "original":"父母於子有深重恩，所謂產生，慈心乳哺、洗拭將養令其長大，供給種種資身眾具，教示世間所有儀式，心常欲令離苦得樂，曾無暫捨，如影隨形。"
  },
  {
    "segmentnr":"ZH_T17_0765_004:0683b04_10",
    "original":"是故父母，應深敬重、禮拜、供養，以敬愛心親近而住。"
  },
  {
    "segmentnr":"ZH_T17_0765_004:0683b05_5",
    "original":"若諸有情，敬愛父母親近而住。"
  },
  {
    "segmentnr":"ZH_T17_0765_004:0683b07_12",
    "original":"父母於其深心慈愍，除無益事，授有益事，制止眾惡，勸修眾善，為其娉娶貞良妻室，有時賜與珍寶財穀。"
  },
  {
    "segmentnr":"ZH_T17_0765_004:0683b08_18",
    "original":"世間天人咸共稱歎，恭敬供養，親近加護，令無衰惱。"
  },
  {
    "segmentnr":"ZH_T17_0765_004:0683b10_6",
    "original":"是故有情於其父母應深尊重、禮拜、供養，以敬愛心親近而住。"
  },
  {
    "segmentnr":"ZH_T17_0765_004:0683b11_2",
    "original":"」爾時，世尊重攝此義而說頌曰："
  },
  {
    "segmentnr":"ZH_T17_0765_004:0683b12_0",
    "original":"「諸有樂福人，　　應尊重父母，"
  },
  {
    "segmentnr":"ZH_T17_0765_004:0683b13_13",
    "original":"禮拜修供養，　　敬愛親近居。"
  },
  {
    "segmentnr":"ZH_T17_0765_004:0683b14_0",
    "original":"世間聰慧人，　　恭敬於父母，"
  },
  {
    "segmentnr":"ZH_T17_0765_004:0683b15_13",
    "original":"恒時修供養，　　常生歡喜心。"
  },
  {
    "segmentnr":"ZH_T17_0765_004:0683b16_0",
    "original":"父母於世間，　　恩深重難報，"
  },
  {
    "segmentnr":"ZH_T17_0765_004:0683b17_0",
    "original":"除無益制惡，　　授利勸修善，"
  },
  {
    "segmentnr":"ZH_T17_0765_004:0683b18_0",
    "original":"與妻室資財，　　慈心常覆護，"
  },
  {
    "segmentnr":"ZH_T17_0765_004:0683b19_0",
    "original":"是故修供養，　　無量福聚生，"
  },
  {
    "segmentnr":"ZH_T17_0765_004:0683b20_0",
    "original":"現得勝名聞，　　咸供養恭敬，"
  },
  {
    "segmentnr":"ZH_T17_0765_004:0683b21_13",
    "original":"死生天善趣，　　受妙樂無窮。"
  },
  {
    "segmentnr":"ZH_T17_0765_004:0683b22_0",
    "original":"欲得生天人，　　受五欲妙樂，"
  },
  {
    "segmentnr":"ZH_T17_0765_004:0683b23_13",
    "original":"猶如天帝釋，　　當供養父母。"
  },
  {
    "segmentnr":"ZH_T17_0765_004:0683b24_8",
    "original":"」重攝前經嗢柁南曰："
  },
  {
    "segmentnr":"ZH_T17_0765_004:0683b25_0",
    "original":"善、尋、輪、戒、學　　無明慧、斷除"
  },
  {
    "segmentnr":"ZH_T17_0765_004:0683b26_0",
    "original":"苦、毀謗、報恩　　無欺誑、父母"
  },
  {
    "segmentnr":"ZH_T17_0765_004:0683b27_100",
    "original":"本事經卷第四"
  }
]