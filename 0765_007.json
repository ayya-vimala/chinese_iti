[
  {
    "segmentnr":"ZH_T17_0765_007:0694a11_0",
    "original":"2本事經卷第七"
  },
  {
    "segmentnr":"ZH_T17_0765_007:0694a13_0",
    "original":"大唐三藏法師玄奘奉　詔譯"
  },
  {
    "segmentnr":"ZH_T17_0765_007:0694a14_0",
    "original":"三法品第三之二"
  },
  {
    "segmentnr":"ZH_T17_0765_007:0694a15_8",
    "original":"吾從世尊聞如是語："
  },
  {
    "segmentnr":"ZH_T17_0765_007:0694a15_14",
    "original":"「苾芻當知！"
  },
  {
    "segmentnr":"ZH_T17_0765_007:0694a16_3",
    "original":"於此世間子有三種。"
  },
  {
    "segmentnr":"ZH_T17_0765_007:0694a16_8",
    "original":"云何為三？"
  },
  {
    "segmentnr":"ZH_T17_0765_007:0694a16_13",
    "original":"一者等子；"
  },
  {
    "segmentnr":"ZH_T17_0765_007:0694a16_18",
    "original":"二者勝子；"
  },
  {
    "segmentnr":"ZH_T17_0765_007:0694a17_2",
    "original":"三者劣子。"
  },
  {
    "segmentnr":"ZH_T17_0765_007:0694a17_7",
    "original":"云何等子？"
  },
  {
    "segmentnr":"ZH_T17_0765_007:0694a19_8",
    "original":"謂有一類父母具戒，成調善法，能離殺生、離不與取、離欲邪行、離虛誑語、離飲諸酒生放逸處。"
  },
  {
    "segmentnr":"ZH_T17_0765_007:0694a21_11",
    "original":"子亦具戒，成調善法，能離殺生、離不與取、離欲邪行、離虛誑語、離飲諸酒生放逸處，是名等子。"
  },
  {
    "segmentnr":"ZH_T17_0765_007:0694a21_16",
    "original":"云何勝子？"
  },
  {
    "segmentnr":"ZH_T17_0765_007:0694a23_18",
    "original":"謂有一類父母犯戒，成諸惡法，樂行殺生、行不與取、行欲邪行、行虛誑語、行飲諸酒生放逸處。"
  },
  {
    "segmentnr":"ZH_T17_0765_007:0694a26_2",
    "original":"子能持戒，成調善法，能離殺生、離不與取、離欲邪行、離虛誑語、離飲諸酒生放逸處，是名勝子。"
  },
  {
    "segmentnr":"ZH_T17_0765_007:0694a26_7",
    "original":"云何劣子？"
  },
  {
    "segmentnr":"ZH_T17_0765_007:0694a28_10",
    "original":"謂有一類父母具戒，成調善法，能離殺生、離不與取、離欲邪行、離虛誑語、離飲諸酒生放逸處。"
  },
  {
    "segmentnr":"ZH_T17_0765_007:0694b01_12",
    "original":"其子犯戒，成諸惡法，樂行殺生、行不與取、行欲邪行、行虛誑語、行飲諸酒生放逸處，是名劣子。"
  },
  {
    "segmentnr":"ZH_T17_0765_007:0694b02_6",
    "original":"如是名為於此世間子有三種。"
  },
  {
    "segmentnr":"ZH_T17_0765_007:0694b03_1",
    "original":"」爾時，世尊重攝此義而說頌曰："
  },
  {
    "segmentnr":"ZH_T17_0765_007:0694b04_0",
    "original":"「世間聰慧人，　　欣樂等、勝子，"
  },
  {
    "segmentnr":"ZH_T17_0765_007:0694b05_13",
    "original":"不欣樂劣子，　　勿損壞家門。"
  },
  {
    "segmentnr":"ZH_T17_0765_007:0694b06_0",
    "original":"應知三子中，　　一劣二為勝，"
  },
  {
    "segmentnr":"ZH_T17_0765_007:0694b07_13",
    "original":"佛正覺而說，　　諸賢聖亦然；"
  },
  {
    "segmentnr":"ZH_T17_0765_007:0694b08_0",
    "original":"二俱信尸羅，　　聰慧無慳悋，"
  },
  {
    "segmentnr":"ZH_T17_0765_007:0694b09_0",
    "original":"如晴夜滿月，　　處眾曜威光，"
  },
  {
    "segmentnr":"ZH_T17_0765_007:0694b10_0",
    "original":"應親近供養，　　諸佛所稱揚，"
  },
  {
    "segmentnr":"ZH_T17_0765_007:0694b11_13",
    "original":"遠離諸垢塵，　　所行無怖畏。"
  },
  {
    "segmentnr":"ZH_T17_0765_007:0694b12_8",
    "original":"」吾從世尊聞如是語："
  },
  {
    "segmentnr":"ZH_T17_0765_007:0694b12_14",
    "original":"「苾芻當知！"
  },
  {
    "segmentnr":"ZH_T17_0765_007:0694b14_3",
    "original":"若有苾芻，尊重正法、愛樂正法，欣正法樂，精進修行，愛樂法行。"
  },
  {
    "segmentnr":"ZH_T17_0765_007:0694b15_12",
    "original":"如是苾芻隨念正法，常樂永斷貪不善根，無貪善根修令圓滿；"
  },
  {
    "segmentnr":"ZH_T17_0765_007:0694b16_11",
    "original":"常樂永斷瞋不善根，無瞋善根修令圓滿；"
  },
  {
    "segmentnr":"ZH_T17_0765_007:0694b17_11",
    "original":"常樂永斷癡不善根，無癡善根修令圓滿。"
  },
  {
    "segmentnr":"ZH_T17_0765_007:0694b18_10",
    "original":"修三善根得圓滿已，修四念住亦令圓滿。"
  },
  {
    "segmentnr":"ZH_T17_0765_007:0694b19_10",
    "original":"修四念住得圓滿已，修四正斷亦令圓滿。"
  },
  {
    "segmentnr":"ZH_T17_0765_007:0694b20_10",
    "original":"修四正斷得圓滿已，修四神足亦令圓滿。"
  },
  {
    "segmentnr":"ZH_T17_0765_007:0694b21_10",
    "original":"修四神足得圓滿已，修習五根亦令圓滿。"
  },
  {
    "segmentnr":"ZH_T17_0765_007:0694b22_10",
    "original":"修習五根得圓滿已，修習五力亦令圓滿。"
  },
  {
    "segmentnr":"ZH_T17_0765_007:0694b23_10",
    "original":"修習五力得圓滿已，修七覺支亦令圓滿。"
  },
  {
    "segmentnr":"ZH_T17_0765_007:0694b24_11",
    "original":"修七覺支得圓滿已，修八聖道支亦令圓滿。"
  },
  {
    "segmentnr":"ZH_T17_0765_007:0694b25_11",
    "original":"修八聖道支得圓滿已，明及解脫皆得圓滿。"
  },
  {
    "segmentnr":"ZH_T17_0765_007:0694b26_6",
    "original":"」爾時，世尊重攝此義而說頌曰："
  },
  {
    "segmentnr":"ZH_T17_0765_007:0694b27_0",
    "original":"「尊重法樂法，　　欣法樂法行，"
  },
  {
    "segmentnr":"ZH_T17_0765_007:0694b28_13",
    "original":"於法常隨念，　　能不退正法。"
  },
  {
    "segmentnr":"ZH_T17_0765_007:0694b29_0",
    "original":"法念修善業，　　不念行惡行，"
  },
  {
    "segmentnr":"ZH_T17_0765_007:0694c01_13",
    "original":"行法定能招，　　此世他世樂。"
  },
  {
    "segmentnr":"ZH_T17_0765_007:0694c02_0",
    "original":"法護行法人，　　如雨時大傘，"
  },
  {
    "segmentnr":"ZH_T17_0765_007:0694c03_13",
    "original":"行法獲法利，　　定不墜三塗。"
  },
  {
    "segmentnr":"ZH_T17_0765_007:0694c04_8",
    "original":"」吾從世尊聞如是語："
  },
  {
    "segmentnr":"ZH_T17_0765_007:0694c04_14",
    "original":"「苾芻當知！"
  },
  {
    "segmentnr":"ZH_T17_0765_007:0694c06_7",
    "original":"世間略有三種尋思，有學苾芻未得心者，欣求無上安樂法時，能令退失。"
  },
  {
    "segmentnr":"ZH_T17_0765_007:0694c06_12",
    "original":"云何為三？"
  },
  {
    "segmentnr":"ZH_T17_0765_007:0694c07_1",
    "original":"一者親里相應尋思；"
  },
  {
    "segmentnr":"ZH_T17_0765_007:0694c07_10",
    "original":"二者利養相應尋思；"
  },
  {
    "segmentnr":"ZH_T17_0765_007:0694c07_19",
    "original":"三者妬勝相應尋思。"
  },
  {
    "segmentnr":"ZH_T17_0765_007:0694c09_13",
    "original":"如是略說三種尋思，有學苾芻未得心者，欣求無上安樂法時，能令退失。"
  },
  {
    "segmentnr":"ZH_T17_0765_007:0694c10_4",
    "original":"是故汝等應如是學："
  },
  {
    "segmentnr":"ZH_T17_0765_007:0694c10_17",
    "original":"我當云何不起親里相應尋思？"
  },
  {
    "segmentnr":"ZH_T17_0765_007:0694c11_7",
    "original":"不起利養相應尋思？"
  },
  {
    "segmentnr":"ZH_T17_0765_007:0694c11_16",
    "original":"不起妬勝相應尋思？"
  },
  {
    "segmentnr":"ZH_T17_0765_007:0694c12_7",
    "original":"汝等苾芻，應如是學。"
  },
  {
    "segmentnr":"ZH_T17_0765_007:0694c13_1",
    "original":"」爾時，世尊重攝此義而說頌曰："
  },
  {
    "segmentnr":"ZH_T17_0765_007:0694c14_0",
    "original":"「依耽嗜尋思，　　略說有三種，"
  },
  {
    "segmentnr":"ZH_T17_0765_007:0694c15_13",
    "original":"學求無上樂，　　為障必無疑。"
  },
  {
    "segmentnr":"ZH_T17_0765_007:0694c16_0",
    "original":"依親里相應，　　利養及妬勝，"
  },
  {
    "segmentnr":"ZH_T17_0765_007:0694c17_13",
    "original":"去大樂大淨，　　結盡甚為遙。"
  },
  {
    "segmentnr":"ZH_T17_0765_007:0694c18_0",
    "original":"捨親屬利養，　　及妬勝尋思，"
  },
  {
    "segmentnr":"ZH_T17_0765_007:0694c19_13",
    "original":"攝止觀勤修，　　速能盡眾苦。"
  },
  {
    "segmentnr":"ZH_T17_0765_007:0694c20_8",
    "original":"」吾從世尊聞如是語："
  },
  {
    "segmentnr":"ZH_T17_0765_007:0694c20_14",
    "original":"「苾芻當知！"
  },
  {
    "segmentnr":"ZH_T17_0765_007:0694c22_2",
    "original":"略有三法，有學苾芻未得心者，欣求無上安樂法時，能令退失。"
  },
  {
    "segmentnr":"ZH_T17_0765_007:0694c22_7",
    "original":"云何為三？"
  },
  {
    "segmentnr":"ZH_T17_0765_007:0694c23_6",
    "original":"一者苾芻喜樂事業、貪愛事業、耽著事業；"
  },
  {
    "segmentnr":"ZH_T17_0765_007:0694c24_4",
    "original":"二者苾芻喜樂談話、貪愛談話、耽著談話；"
  },
  {
    "segmentnr":"ZH_T17_0765_007:0694c25_4",
    "original":"三者苾芻喜樂睡眠、貪愛睡眠、耽著睡眠。"
  },
  {
    "segmentnr":"ZH_T17_0765_007:0694c26_12",
    "original":"如是三法，有學苾芻未得心者，欣求無上安樂法時，能令退失。"
  },
  {
    "segmentnr":"ZH_T17_0765_007:0694c27_2",
    "original":"是故汝等應如是學："
  },
  {
    "segmentnr":"ZH_T17_0765_007:0694c28_2",
    "original":"我當云何不樂事業、不愛事業、不著事業？"
  },
  {
    "segmentnr":"ZH_T17_0765_007:0694c29_1",
    "original":"我當云何不樂談話、不愛談話、不著談話？"
  },
  {
    "segmentnr":"ZH_T17_0765_007:0694c29_20",
    "original":"我當云何不樂睡眠、不愛睡眠、不著睡眠？"
  },
  {
    "segmentnr":"ZH_T17_0765_007:0695a01_9",
    "original":"汝等苾芻，應如是學。"
  },
  {
    "segmentnr":"ZH_T17_0765_007:0695a02_3",
    "original":"」爾時，世尊重攝此義而說頌曰："
  },
  {
    "segmentnr":"ZH_T17_0765_007:0695a03_0",
    "original":"「求無上果時，　　有三法令退，"
  },
  {
    "segmentnr":"ZH_T17_0765_007:0695a04_13",
    "original":"樂愛著事業、　　談話及睡眠。"
  },
  {
    "segmentnr":"ZH_T17_0765_007:0695a05_0",
    "original":"有學諸苾芻，　　若具此三法，"
  },
  {
    "segmentnr":"ZH_T17_0765_007:0695a06_13",
    "original":"終不能證得，　　最勝三菩提。"
  },
  {
    "segmentnr":"ZH_T17_0765_007:0695a07_0",
    "original":"若欲求速證，　　最勝三菩提，"
  },
  {
    "segmentnr":"ZH_T17_0765_007:0695a08_15",
    "original":"應少事、話、眠，　　正勤修止觀。"
  },
  {
    "segmentnr":"ZH_T17_0765_007:0695a09_8",
    "original":"」吾從世尊聞如是語："
  },
  {
    "segmentnr":"ZH_T17_0765_007:0695a09_14",
    "original":"「苾芻當知！"
  },
  {
    "segmentnr":"ZH_T17_0765_007:0695a10_16",
    "original":"有三種法和合現前，能令淨信諸善男子生無量福。"
  },
  {
    "segmentnr":"ZH_T17_0765_007:0695a11_2",
    "original":"云何為三？"
  },
  {
    "segmentnr":"ZH_T17_0765_007:0695a12_5",
    "original":"一者淨信和合現前，能令淨信諸善男子生無量福。"
  },
  {
    "segmentnr":"ZH_T17_0765_007:0695a13_8",
    "original":"二者施物和合現前，能令淨信諸善男子生無量福。"
  },
  {
    "segmentnr":"ZH_T17_0765_007:0695a14_11",
    "original":"三者福田和合現前，能令淨信諸善男子生無量福。"
  },
  {
    "segmentnr":"ZH_T17_0765_007:0695a15_15",
    "original":"是名三法和合現前，能令淨信諸善男子生無量福。"
  },
  {
    "segmentnr":"ZH_T17_0765_007:0695a16_9",
    "original":"」爾時，世尊重攝此義而說頌曰："
  },
  {
    "segmentnr":"ZH_T17_0765_007:0695a17_0",
    "original":"「三法合現前，　　能生無量福，"
  },
  {
    "segmentnr":"ZH_T17_0765_007:0695a18_14",
    "original":"謂淨信、施物，　　及真淨福田。"
  },
  {
    "segmentnr":"ZH_T17_0765_007:0695a19_0",
    "original":"具慧具尸羅，　　善調伏三毒，"
  },
  {
    "segmentnr":"ZH_T17_0765_007:0695a20_13",
    "original":"修沙門梵行，　　名真淨福田。"
  },
  {
    "segmentnr":"ZH_T17_0765_007:0695a21_0",
    "original":"具慧具淨信，　　手持如法財，"
  },
  {
    "segmentnr":"ZH_T17_0765_007:0695a22_13",
    "original":"奉施良福田，　　必當獲大果。"
  },
  {
    "segmentnr":"ZH_T17_0765_007:0695a23_0",
    "original":"身四威儀中，　　於三寶四諦，"
  },
  {
    "segmentnr":"ZH_T17_0765_007:0695a24_13",
    "original":"正順無瑕穢，　　名為淨信心。"
  },
  {
    "segmentnr":"ZH_T17_0765_007:0695a25_0",
    "original":"於諸惠施中，　　法施為最勝，"
  },
  {
    "segmentnr":"ZH_T17_0765_007:0695a26_13",
    "original":"淨心演正法，　　諸佛所稱譽。"
  },
  {
    "segmentnr":"ZH_T17_0765_007:0695a27_8",
    "original":"」吾從世尊聞如是語："
  },
  {
    "segmentnr":"ZH_T17_0765_007:0695a27_14",
    "original":"「苾芻當知！"
  },
  {
    "segmentnr":"ZH_T17_0765_007:0695a28_11",
    "original":"諸有智者，應以三種不堅之法貿易三堅。"
  },
  {
    "segmentnr":"ZH_T17_0765_007:0695a28_16",
    "original":"云何為三？"
  },
  {
    "segmentnr":"ZH_T17_0765_007:0695a29_10",
    "original":"一者應以不堅之財貿易堅財；"
  },
  {
    "segmentnr":"ZH_T17_0765_007:0695b01_5",
    "original":"二者應以不堅之身貿易堅身；"
  },
  {
    "segmentnr":"ZH_T17_0765_007:0695b01_18",
    "original":"三者應以不堅之命貿易堅命。"
  },
  {
    "segmentnr":"ZH_T17_0765_007:0695b02_13",
    "original":"「云何應以不堅之財貿易堅財？"
  },
  {
    "segmentnr":"ZH_T17_0765_007:0695b06_2",
    "original":"謂有淨信諸善男子或善女人，如法精勤，勞役手足，竭力流汗，所獲珍財，應自供身、奉上父母，賑給妻子、奴婢、僕使、朋友、眷屬，晝夜集會，歡娛受樂。"
  },
  {
    "segmentnr":"ZH_T17_0765_007:0695b11_4",
    "original":"而遇沙門或婆羅門——具淨尸羅，成調善法，勤修梵行，除去憍逸，忍辱、柔和，履正直路，棄諸邪道，趣涅槃城——以淨信心歡喜恭敬，如應如時，持用布施，遠求無上安樂涅槃，或希當來人天樂果，是名應以不堅之財貿易堅財。"
  },
  {
    "segmentnr":"ZH_T17_0765_007:0695b11_18",
    "original":"「云何應以不堅之身貿易堅身？"
  },
  {
    "segmentnr":"ZH_T17_0765_007:0695b13_11",
    "original":"謂有淨信諸善男子或善女人，成就正見，能離殺生，究竟圓滿無犯清淨；"
  },
  {
    "segmentnr":"ZH_T17_0765_007:0695b14_6",
    "original":"離不與取，究竟圓滿無犯清淨；"
  },
  {
    "segmentnr":"ZH_T17_0765_007:0695b15_2",
    "original":"離欲邪行，究竟圓滿無犯清淨；"
  },
  {
    "segmentnr":"ZH_T17_0765_007:0695b15_16",
    "original":"離虛誑語，究竟圓滿無犯清淨；"
  },
  {
    "segmentnr":"ZH_T17_0765_007:0695b16_14",
    "original":"離飲諸酒生放逸處，究竟圓滿無犯清淨。"
  },
  {
    "segmentnr":"ZH_T17_0765_007:0695b17_14",
    "original":"如是等類，是名應以不堅之身貿易堅身。"
  },
  {
    "segmentnr":"ZH_T17_0765_007:0695b18_8",
    "original":"「云何應以不堅之命貿易堅命？"
  },
  {
    "segmentnr":"ZH_T17_0765_007:0695b19_8",
    "original":"謂我法中諸聖弟子，如實了知是為苦諦；"
  },
  {
    "segmentnr":"ZH_T17_0765_007:0695b19_17",
    "original":"如實了知是苦集諦；"
  },
  {
    "segmentnr":"ZH_T17_0765_007:0695b20_7",
    "original":"如實了知是苦滅諦；"
  },
  {
    "segmentnr":"ZH_T17_0765_007:0695b21_2",
    "original":"如實了知是能趣向苦滅道諦。"
  },
  {
    "segmentnr":"ZH_T17_0765_007:0695b21_15",
    "original":"是名應以不堅之命貿易堅命。"
  },
  {
    "segmentnr":"ZH_T17_0765_007:0695b22_18",
    "original":"「如是名為諸有智者，應以三種不堅之法貿易三堅。"
  },
  {
    "segmentnr":"ZH_T17_0765_007:0695b23_13",
    "original":"」爾時，世尊重攝此義而說頌曰："
  },
  {
    "segmentnr":"ZH_T17_0765_007:0695b24_0",
    "original":"「如世有智人，　　以賤而貿貴，"
  },
  {
    "segmentnr":"ZH_T17_0765_007:0695b25_13",
    "original":"正見者亦爾，　　以不堅易堅。"
  },
  {
    "segmentnr":"ZH_T17_0765_007:0695b26_0",
    "original":"知此財、身、命，　　不淨不堅牢，"
  },
  {
    "segmentnr":"ZH_T17_0765_007:0695b27_13",
    "original":"求清淨堅牢，　　世出世間樂。"
  },
  {
    "segmentnr":"ZH_T17_0765_007:0695b28_0",
    "original":"天上財、身、命，　　是世淨堅牢，"
  },
  {
    "segmentnr":"ZH_T17_0765_007:0695b29_13",
    "original":"證常樂涅槃，　　是真淨堅法。"
  },
  {
    "segmentnr":"ZH_T17_0765_007:0695c01_8",
    "original":"」吾從世尊聞如是語："
  },
  {
    "segmentnr":"ZH_T17_0765_007:0695c01_14",
    "original":"「苾芻當知！"
  },
  {
    "segmentnr":"ZH_T17_0765_007:0695c02_18",
    "original":"根有三種，其性甚深、顯了甚深，其性難見、顯了難見。"
  },
  {
    "segmentnr":"ZH_T17_0765_007:0695c03_2",
    "original":"云何為三？"
  },
  {
    "segmentnr":"ZH_T17_0765_007:0695c03_10",
    "original":"一者未知當知根；"
  },
  {
    "segmentnr":"ZH_T17_0765_007:0695c03_15",
    "original":"二者知根；"
  },
  {
    "segmentnr":"ZH_T17_0765_007:0695c04_1",
    "original":"三者具知根。"
  },
  {
    "segmentnr":"ZH_T17_0765_007:0695c04_12",
    "original":"「何等名為未知當知根？"
  },
  {
    "segmentnr":"ZH_T17_0765_007:0695c06_11",
    "original":"謂我法中諸聖弟子，於未見知諸苦聖諦，為見為知，發生樂欲，策勵精進，攝心持心。"
  },
  {
    "segmentnr":"ZH_T17_0765_007:0695c08_1",
    "original":"於未見知苦集聖諦，為見為知，發生樂欲，策勵精進，攝心持心。"
  },
  {
    "segmentnr":"ZH_T17_0765_007:0695c09_11",
    "original":"於未見知苦滅聖諦，為見為知，發生樂欲，策勵精進，攝心持心。"
  },
  {
    "segmentnr":"ZH_T17_0765_007:0695c11_11",
    "original":"於未見知能趣苦滅真道聖諦，為見為知，發生樂欲，策勵精進，攝心持心，是名未知當知根。"
  },
  {
    "segmentnr":"ZH_T17_0765_007:0695c11_19",
    "original":"「何等名為知根？"
  },
  {
    "segmentnr":"ZH_T17_0765_007:0695c12_13",
    "original":"謂我法中諸聖弟子，如實了知："
  },
  {
    "segmentnr":"ZH_T17_0765_007:0695c14_1",
    "original":"是苦聖諦，是苦集聖諦，是苦滅聖諦，是能趣苦滅真道聖諦。"
  },
  {
    "segmentnr":"ZH_T17_0765_007:0695c14_6",
    "original":"是名知根。"
  },
  {
    "segmentnr":"ZH_T17_0765_007:0695c14_15",
    "original":"「何等名為具知根？"
  },
  {
    "segmentnr":"ZH_T17_0765_007:0695c16_7",
    "original":"謂我法中諸聖弟子，諸漏已盡，得真無漏，心善解脫，慧善解脫，能正了知："
  },
  {
    "segmentnr":"ZH_T17_0765_007:0695c17_6",
    "original":"我生已盡，梵行已立，所作已辦，不受後有。"
  },
  {
    "segmentnr":"ZH_T17_0765_007:0695c17_12",
    "original":"是名具知根。"
  },
  {
    "segmentnr":"ZH_T17_0765_007:0695c19_1",
    "original":"「如是名為根有三種，其性甚深、顯了甚深，其性難見、顯了難見。"
  },
  {
    "segmentnr":"ZH_T17_0765_007:0695c19_16",
    "original":"」爾時，世尊重攝此義而說頌曰："
  },
  {
    "segmentnr":"ZH_T17_0765_007:0695c20_0",
    "original":"「於我正法中，　　聖弟子有學，"
  },
  {
    "segmentnr":"ZH_T17_0765_007:0695c21_13",
    "original":"順修正直路，　　是名第一根。"
  },
  {
    "segmentnr":"ZH_T17_0765_007:0695c22_0",
    "original":"正知苦聖諦，　　及苦集苦滅，"
  },
  {
    "segmentnr":"ZH_T17_0765_007:0695c23_13",
    "original":"能趣苦滅道，　　是名第二根。"
  },
  {
    "segmentnr":"ZH_T17_0765_007:0695c24_0",
    "original":"第三根當知，　　諸漏皆永盡，"
  },
  {
    "segmentnr":"ZH_T17_0765_007:0695c25_0",
    "original":"證得真無漏，　　心慧善解脫，"
  },
  {
    "segmentnr":"ZH_T17_0765_007:0695c26_0",
    "original":"知我生已盡，　　及梵行已立，"
  },
  {
    "segmentnr":"ZH_T17_0765_007:0695c27_13",
    "original":"所作皆已辦，　　不受後有身。"
  },
  {
    "segmentnr":"ZH_T17_0765_007:0695c28_0",
    "original":"身心常寂靜，　　善攝護諸根，"
  },
  {
    "segmentnr":"ZH_T17_0765_007:0695c29_13",
    "original":"任持最後身，　　降伏魔所使。"
  },
  {
    "segmentnr":"ZH_T17_0765_007:0696a01_8",
    "original":"」吾從世尊聞如是語："
  },
  {
    "segmentnr":"ZH_T17_0765_007:0696a01_14",
    "original":"「苾芻當知！"
  },
  {
    "segmentnr":"ZH_T17_0765_007:0696a02_12",
    "original":"略有三種補特伽羅，為義利故應當親近。"
  },
  {
    "segmentnr":"ZH_T17_0765_007:0696a02_17",
    "original":"云何為三？"
  },
  {
    "segmentnr":"ZH_T17_0765_007:0696a03_17",
    "original":"一、有一類補特伽羅，成就劣戒、劣定、劣慧；"
  },
  {
    "segmentnr":"ZH_T17_0765_007:0696a04_16",
    "original":"二、有一類補特伽羅，成就等戒、等定、等慧；"
  },
  {
    "segmentnr":"ZH_T17_0765_007:0696a05_15",
    "original":"三、有一類補特伽羅，成就勝戒、勝定、勝慧。"
  },
  {
    "segmentnr":"ZH_T17_0765_007:0696a07_3",
    "original":"「諸有一類補特伽羅，成就劣戒、劣定、劣慧，為何義利應當親近？"
  },
  {
    "segmentnr":"ZH_T17_0765_007:0696a08_7",
    "original":"謂於此類補特伽羅，無所希求，唯深悲愍，勸令勝進；"
  },
  {
    "segmentnr":"ZH_T17_0765_007:0696a08_16",
    "original":"為此義利應當親近。"
  },
  {
    "segmentnr":"ZH_T17_0765_007:0696a10_5",
    "original":"「諸有一類補特伽羅，成就等戒、等定、等慧，為何義利應當親近？"
  },
  {
    "segmentnr":"ZH_T17_0765_007:0696a11_1",
    "original":"謂於此類補特伽羅，作是思惟："
  },
  {
    "segmentnr":"ZH_T17_0765_007:0696a11_19",
    "original":"彼當為我說相似戒，我當為彼說相似戒。"
  },
  {
    "segmentnr":"ZH_T17_0765_007:0696a12_14",
    "original":"更互聽聞，令得相續，多有所作。"
  },
  {
    "segmentnr":"ZH_T17_0765_007:0696a12_19",
    "original":"作是思惟："
  },
  {
    "segmentnr":"ZH_T17_0765_007:0696a13_16",
    "original":"彼當為我說相似定，我當為彼說相似定。"
  },
  {
    "segmentnr":"ZH_T17_0765_007:0696a14_12",
    "original":"更互聽聞，令得相續，多有所作。"
  },
  {
    "segmentnr":"ZH_T17_0765_007:0696a14_17",
    "original":"作是思惟："
  },
  {
    "segmentnr":"ZH_T17_0765_007:0696a15_14",
    "original":"彼當為我說相似慧，我當為彼說相似慧。"
  },
  {
    "segmentnr":"ZH_T17_0765_007:0696a16_9",
    "original":"更互聽聞，令得相續，多有所作。"
  },
  {
    "segmentnr":"ZH_T17_0765_007:0696a16_18",
    "original":"為此義利應當親近。"
  },
  {
    "segmentnr":"ZH_T17_0765_007:0696a18_6",
    "original":"「諸有一類補特伽羅，成就勝戒、勝定、勝慧，為何義利應當親近？"
  },
  {
    "segmentnr":"ZH_T17_0765_007:0696a19_2",
    "original":"謂於此類補特伽羅，作是思惟："
  },
  {
    "segmentnr":"ZH_T17_0765_007:0696a20_1",
    "original":"我當依彼，所有戒蘊，若未圓滿，修令圓滿；"
  },
  {
    "segmentnr":"ZH_T17_0765_007:0696a20_16",
    "original":"若已圓滿，內攝正念，堅固任持。"
  },
  {
    "segmentnr":"ZH_T17_0765_007:0696a21_1",
    "original":"作是思惟："
  },
  {
    "segmentnr":"ZH_T17_0765_007:0696a22_1",
    "original":"我當依彼，所有定蘊，若未圓滿，修令圓滿；"
  },
  {
    "segmentnr":"ZH_T17_0765_007:0696a22_16",
    "original":"若已圓滿，內攝正念，堅固任持。"
  },
  {
    "segmentnr":"ZH_T17_0765_007:0696a22_21",
    "original":"作是思惟："
  },
  {
    "segmentnr":"ZH_T17_0765_007:0696a23_19",
    "original":"我當依彼，所有慧蘊，若未圓滿，修令圓滿；"
  },
  {
    "segmentnr":"ZH_T17_0765_007:0696a24_14",
    "original":"若已圓滿，內攝正念，堅固任持。"
  },
  {
    "segmentnr":"ZH_T17_0765_007:0696a25_3",
    "original":"為此義利應當親近。"
  },
  {
    "segmentnr":"ZH_T17_0765_007:0696a26_2",
    "original":"「如是名為略有三種補特伽羅，應當親近。"
  },
  {
    "segmentnr":"ZH_T17_0765_007:0696a26_17",
    "original":"」爾時，世尊重攝此義而說頌曰："
  },
  {
    "segmentnr":"ZH_T17_0765_007:0696a27_0",
    "original":"「親劣為慈悲，　　親等為相益，"
  },
  {
    "segmentnr":"ZH_T17_0765_007:0696a28_13",
    "original":"親勝為已德，　　圓滿或堅持。"
  },
  {
    "segmentnr":"ZH_T17_0765_007:0696a29_0",
    "original":"親下士德劣，　　親中士德中，"
  },
  {
    "segmentnr":"ZH_T17_0765_007:0696b01_13",
    "original":"親上士德勝，　　故應親上士。"
  },
  {
    "segmentnr":"ZH_T17_0765_007:0696b02_8",
    "original":"」吾從世尊聞如是語："
  },
  {
    "segmentnr":"ZH_T17_0765_007:0696b02_14",
    "original":"「苾芻當知！"
  },
  {
    "segmentnr":"ZH_T17_0765_007:0696b03_3",
    "original":"應於其身住不淨觀；"
  },
  {
    "segmentnr":"ZH_T17_0765_007:0696b03_12",
    "original":"應於其息住隨息念；"
  },
  {
    "segmentnr":"ZH_T17_0765_007:0696b04_8",
    "original":"應於諸行住無常觀、苦、無我觀。"
  },
  {
    "segmentnr":"ZH_T17_0765_007:0696b05_6",
    "original":"若能於身住不淨觀，便於淨界，當斷貪欲。"
  },
  {
    "segmentnr":"ZH_T17_0765_007:0696b06_4",
    "original":"若能於息住隨息念，便能斷外尋思障品。"
  },
  {
    "segmentnr":"ZH_T17_0765_007:0696b07_8",
    "original":"若能於行住無常觀、苦、無我觀，便於諸有能斷有愛。"
  },
  {
    "segmentnr":"ZH_T17_0765_007:0696b08_3",
    "original":"斷有愛故，便於世間無所執受；"
  },
  {
    "segmentnr":"ZH_T17_0765_007:0696b08_13",
    "original":"無執受故，便無怖畏；"
  },
  {
    "segmentnr":"ZH_T17_0765_007:0696b09_6",
    "original":"無怖畏故，便自內證究竟涅槃。"
  },
  {
    "segmentnr":"ZH_T17_0765_007:0696b09_16",
    "original":"證涅槃已，便自了知："
  },
  {
    "segmentnr":"ZH_T17_0765_007:0696b10_16",
    "original":"我生已盡，梵行已立，所作已辦，不受後有。"
  },
  {
    "segmentnr":"ZH_T17_0765_007:0696b11_9",
    "original":"」爾時，世尊重攝此義而說頌曰："
  },
  {
    "segmentnr":"ZH_T17_0765_007:0696b12_0",
    "original":"「於身觀不淨，　　於息住隨念，"
  },
  {
    "segmentnr":"ZH_T17_0765_007:0696b13_14",
    "original":"觀諸行無常，　　及與苦、無我；"
  },
  {
    "segmentnr":"ZH_T17_0765_007:0696b14_0",
    "original":"達諸行性空，　　得最勝寂靜，"
  },
  {
    "segmentnr":"ZH_T17_0765_007:0696b15_13",
    "original":"愛盡無執受，　　證究竟涅槃。"
  },
  {
    "segmentnr":"ZH_T17_0765_007:0696b16_8",
    "original":"」吾從世尊聞如是語："
  },
  {
    "segmentnr":"ZH_T17_0765_007:0696b16_14",
    "original":"「苾芻當知！"
  },
  {
    "segmentnr":"ZH_T17_0765_007:0696b17_11",
    "original":"諸有情身，常為三種勇健怨賊隨逐切害。"
  },
  {
    "segmentnr":"ZH_T17_0765_007:0696b17_16",
    "original":"云何為三？"
  },
  {
    "segmentnr":"ZH_T17_0765_007:0696b18_6",
    "original":"一者衰老勇健怨賊；"
  },
  {
    "segmentnr":"ZH_T17_0765_007:0696b18_15",
    "original":"二者疾病勇健怨賊；"
  },
  {
    "segmentnr":"ZH_T17_0765_007:0696b19_5",
    "original":"三者無常勇健怨賊。"
  },
  {
    "segmentnr":"ZH_T17_0765_007:0696b20_4",
    "original":"如是三種勇健怨賊，常隨切害諸有情身。"
  },
  {
    "segmentnr":"ZH_T17_0765_007:0696b20_14",
    "original":"有情身中，略有三法："
  },
  {
    "segmentnr":"ZH_T17_0765_007:0696b20_19",
    "original":"一者壽命；"
  },
  {
    "segmentnr":"ZH_T17_0765_007:0696b21_3",
    "original":"二者煖氣；"
  },
  {
    "segmentnr":"ZH_T17_0765_007:0696b21_8",
    "original":"三者心識。"
  },
  {
    "segmentnr":"ZH_T17_0765_007:0696b22_2",
    "original":"如是三法，遠離身時，名為死沒。"
  },
  {
    "segmentnr":"ZH_T17_0765_007:0696b22_17",
    "original":"臭穢屍骸，棄在塚間，無所復用。"
  },
  {
    "segmentnr":"ZH_T17_0765_007:0696b23_1",
    "original":"所以者何？"
  },
  {
    "segmentnr":"ZH_T17_0765_007:0696b24_1",
    "original":"是身虛偽，諸法合成，其中勝者，謂壽、煖、識。"
  },
  {
    "segmentnr":"ZH_T17_0765_007:0696b25_6",
    "original":"而此諸法依因緣生，無常無強、無堅無力、迅速滅壞。"
  },
  {
    "segmentnr":"ZH_T17_0765_007:0696b26_14",
    "original":"老病死賊常隨不捨，而諸愚夫無明所覆，寶愛耽著無厭捨心。"
  },
  {
    "segmentnr":"ZH_T17_0765_007:0696b28_12",
    "original":"我聖弟子，能於如是假合成身，如實知見多諸過患，便於一切內外身中能深厭背；"
  },
  {
    "segmentnr":"ZH_T17_0765_007:0696b29_3",
    "original":"深厭背故，能離貪欲；"
  },
  {
    "segmentnr":"ZH_T17_0765_007:0696b29_13",
    "original":"離貪欲故，便得解脫。"
  },
  {
    "segmentnr":"ZH_T17_0765_007:0696c01_3",
    "original":"得解脫已，便自了知："
  },
  {
    "segmentnr":"ZH_T17_0765_007:0696c02_2",
    "original":"我生已盡，梵行已立，所作已辦，不受後有。"
  },
  {
    "segmentnr":"ZH_T17_0765_007:0696c02_17",
    "original":"」爾時，世尊重攝此義而說頌曰："
  },
  {
    "segmentnr":"ZH_T17_0765_007:0696c03_0",
    "original":"「一切有情身，　　三怨賊隨害，"
  },
  {
    "segmentnr":"ZH_T17_0765_007:0696c04_15",
    "original":"所謂老、病、死，　　曾無暫捨時。"
  },
  {
    "segmentnr":"ZH_T17_0765_007:0696c05_0",
    "original":"眾法合成身，　　虛偽無堅實，"
  },
  {
    "segmentnr":"ZH_T17_0765_007:0696c06_15",
    "original":"若捨壽、煖、識，　　棄之於塚間。"
  },
  {
    "segmentnr":"ZH_T17_0765_007:0696c07_0",
    "original":"愚夫無所知，　　常寶愛耽著，"
  },
  {
    "segmentnr":"ZH_T17_0765_007:0696c08_13",
    "original":"賢聖有智見，　　厭之踰糞坑。"
  },
  {
    "segmentnr":"ZH_T17_0765_007:0696c09_0",
    "original":"修無漏聖道，　　斷三賊因緣，"
  },
  {
    "segmentnr":"ZH_T17_0765_007:0696c10_13",
    "original":"證常樂涅槃，　　永解脫三賊。"
  },
  {
    "segmentnr":"ZH_T17_0765_007:0696c11_0",
    "original":"世間有智者，　　當深厭自身，"
  },
  {
    "segmentnr":"ZH_T17_0765_007:0696c12_13",
    "original":"求常樂涅槃，　　精勤勿放逸。"
  },
  {
    "segmentnr":"ZH_T17_0765_007:0696c13_8",
    "original":"」吾從世尊聞如是語："
  },
  {
    "segmentnr":"ZH_T17_0765_007:0696c13_14",
    "original":"「苾芻當知！"
  },
  {
    "segmentnr":"ZH_T17_0765_007:0696c14_14",
    "original":"諸福業事略有三種，應修、應習、應多修習。"
  },
  {
    "segmentnr":"ZH_T17_0765_007:0696c14_19",
    "original":"云何為三？"
  },
  {
    "segmentnr":"ZH_T17_0765_007:0696c15_4",
    "original":"一者施福業事；"
  },
  {
    "segmentnr":"ZH_T17_0765_007:0696c15_11",
    "original":"二者戒福業事；"
  },
  {
    "segmentnr":"ZH_T17_0765_007:0696c15_18",
    "original":"三者修福業事。"
  },
  {
    "segmentnr":"ZH_T17_0765_007:0696c16_7",
    "original":"「何等名為施福業事？"
  },
  {
    "segmentnr":"ZH_T17_0765_007:0696c19_4",
    "original":"謂有淨信諸善男子或善女人，能施種種飲食餚饍、香鬘衣服、車乘臥具、堂宇室宅、燈燭庭燎、諸資生具，如是名為施福業事。"
  },
  {
    "segmentnr":"ZH_T17_0765_007:0696c19_14",
    "original":"「何等名為戒福業事？"
  },
  {
    "segmentnr":"ZH_T17_0765_007:0696c21_4",
    "original":"謂有淨信諸善男子或善女人，能離殺生，究竟圓滿無犯清淨；"
  },
  {
    "segmentnr":"ZH_T17_0765_007:0696c21_18",
    "original":"離不與取，究竟圓滿無犯清淨；"
  },
  {
    "segmentnr":"ZH_T17_0765_007:0696c22_12",
    "original":"離欲邪行，究竟圓滿無犯清淨；"
  },
  {
    "segmentnr":"ZH_T17_0765_007:0696c23_6",
    "original":"離虛誑語，究竟圓滿無犯清淨；"
  },
  {
    "segmentnr":"ZH_T17_0765_007:0696c24_5",
    "original":"離飲諸酒生放逸處，究竟圓滿無犯清淨。"
  },
  {
    "segmentnr":"ZH_T17_0765_007:0696c24_14",
    "original":"如是名為戒福業事。"
  },
  {
    "segmentnr":"ZH_T17_0765_007:0696c25_4",
    "original":"「云何名為修福業事？"
  },
  {
    "segmentnr":"ZH_T17_0765_007:0696c26_13",
    "original":"謂有淨信諸善男子或善女人，修慈俱心，遍滿一方，具足安住。"
  },
  {
    "segmentnr":"ZH_T17_0765_007:0696c28_20",
    "original":"如是第二、第三、第四、上下方維，一切世界悉皆遍滿，具足安住，令慈俱心廣大無量，無怨無害，遍滿而住。"
  },
  {
    "segmentnr":"ZH_T17_0765_007:0696c29_14",
    "original":"修悲俱心，遍滿一方，具足安住。"
  },
  {
    "segmentnr":"ZH_T17_0765_007:0697a03_2",
    "original":"如是第二、第三、第四、上下方維，一切世界悉皆遍滿，具足安住，令悲俱心廣大無量，無怨無害，遍滿而住。"
  },
  {
    "segmentnr":"ZH_T17_0765_007:0697a03_17",
    "original":"修喜俱心，遍滿一方，具足安住。"
  },
  {
    "segmentnr":"ZH_T17_0765_007:0697a06_3",
    "original":"如是第二、第三、第四、上下方維，一切世界悉皆遍滿，具足安住，令喜俱心廣大無量，無怨無害，遍滿而住。"
  },
  {
    "segmentnr":"ZH_T17_0765_007:0697a06_18",
    "original":"修捨俱心，遍滿一方，具足安住。"
  },
  {
    "segmentnr":"ZH_T17_0765_007:0697a09_4",
    "original":"如是第二、第三、第四、上下方維，一切世界悉皆遍滿，具足安住，令捨俱心廣大無量，無怨無害，遍滿而住。"
  },
  {
    "segmentnr":"ZH_T17_0765_007:0697a09_13",
    "original":"如是名為修福業事。"
  },
  {
    "segmentnr":"ZH_T17_0765_007:0697a10_14",
    "original":"「於此所說三福業事，應修、應習、應多修習。"
  },
  {
    "segmentnr":"ZH_T17_0765_007:0697a11_6",
    "original":"」爾時，世尊重攝此義而說頌曰："
  },
  {
    "segmentnr":"ZH_T17_0765_007:0697a12_0",
    "original":"「有三法應修、　　應習、多修習，"
  },
  {
    "segmentnr":"ZH_T17_0765_007:0697a13_15",
    "original":"能得三種樂，　　所謂施、戒、修。"
  },
  {
    "segmentnr":"ZH_T17_0765_007:0697a14_0",
    "original":"修施感多財，　　修戒得長壽，"
  },
  {
    "segmentnr":"ZH_T17_0765_007:0697a15_13",
    "original":"修慈悲喜捨，　　當生清淨天。"
  },
  {
    "segmentnr":"ZH_T17_0765_007:0697a16_0",
    "original":"世間有智人，　　欲求殊勝樂，"
  },
  {
    "segmentnr":"ZH_T17_0765_007:0697a17_13",
    "original":"應修此三福，　　定當得無疑。"
  },
  {
    "segmentnr":"ZH_T17_0765_007:0697a18_8",
    "original":"」吾從世尊聞如是語："
  },
  {
    "segmentnr":"ZH_T17_0765_007:0697a18_14",
    "original":"「苾芻當知！"
  },
  {
    "segmentnr":"ZH_T17_0765_007:0697a19_3",
    "original":"世間最勝，略有三種。"
  },
  {
    "segmentnr":"ZH_T17_0765_007:0697a19_8",
    "original":"云何為三？"
  },
  {
    "segmentnr":"ZH_T17_0765_007:0697a23_7",
    "original":"一、於一切施設有情，無足、二足、四足、多足，有色、無色，有想、無想及與非想非非想中，佛為最勝，所謂如來、應、正等覺、明行圓滿、善逝、世間解、無上丈夫、調御士、天人師、佛、薄伽梵。"
  },
  {
    "segmentnr":"ZH_T17_0765_007:0697a24_4",
    "original":"若於佛所起淨信心，於諸信中最為第一。"
  },
  {
    "segmentnr":"ZH_T17_0765_007:0697a25_4",
    "original":"如是淨信所感果報，於天人中最為第一。"
  },
  {
    "segmentnr":"ZH_T17_0765_007:0697a28_3",
    "original":"二、於一切施設法門——世出世間、為無為等諸法門中，涅槃最勝，諸離憍慢，息諸渴愛，滅阿賴耶，斷諸徑路，愛盡離欲，寂靜涅槃。"
  },
  {
    "segmentnr":"ZH_T17_0765_007:0697a29_6",
    "original":"若於如是涅槃法中起淨信心，於諸信中最為第一。"
  },
  {
    "segmentnr":"ZH_T17_0765_007:0697b01_5",
    "original":"如是淨信所感果報，於天人中最為第一。"
  },
  {
    "segmentnr":"ZH_T17_0765_007:0697b04_1",
    "original":"三、於一切施設徒眾，朋侶邑義，諸集會中，佛聖弟子僧為最勝，謂四向、四果八補特伽羅，諸有情中，為真、為妙，為最第一。"
  },
  {
    "segmentnr":"ZH_T17_0765_007:0697b05_14",
    "original":"應奉延請、恭敬供養、稱揚讚歎，不悋身財，是諸世間人天等眾無上福田。"
  },
  {
    "segmentnr":"ZH_T17_0765_007:0697b06_17",
    "original":"若於如是賢聖僧中起淨信心，於諸信中最為第一。"
  },
  {
    "segmentnr":"ZH_T17_0765_007:0697b07_17",
    "original":"如是淨信所感果報，於天人中最為第一。"
  },
  {
    "segmentnr":"ZH_T17_0765_007:0697b08_7",
    "original":"如是名為三種最勝。"
  },
  {
    "segmentnr":"ZH_T17_0765_007:0697b09_3",
    "original":"」爾時，世尊重攝此義而說頌曰："
  },
  {
    "segmentnr":"ZH_T17_0765_007:0697b10_0",
    "original":"「最勝有三種，　　所謂佛、法、僧，"
  },
  {
    "segmentnr":"ZH_T17_0765_007:0697b11_13",
    "original":"依生淨信心，　　能見最勝法。"
  },
  {
    "segmentnr":"ZH_T17_0765_007:0697b12_0",
    "original":"依佛生淨信，　　知兩足中尊，"
  },
  {
    "segmentnr":"ZH_T17_0765_007:0697b13_13",
    "original":"證無上菩提，　　天人等應供。"
  },
  {
    "segmentnr":"ZH_T17_0765_007:0697b14_0",
    "original":"依法生淨信，　　知離欲中尊，"
  },
  {
    "segmentnr":"ZH_T17_0765_007:0697b15_13",
    "original":"證無上涅槃，　　寂靜常安樂。"
  },
  {
    "segmentnr":"ZH_T17_0765_007:0697b16_0",
    "original":"依僧生淨信，　　知諸眾中尊，"
  },
  {
    "segmentnr":"ZH_T17_0765_007:0697b17_13",
    "original":"證無上福田，　　天人等應供。"
  },
  {
    "segmentnr":"ZH_T17_0765_007:0697b18_0",
    "original":"施最勝良田，　　生最勝功德，"
  },
  {
    "segmentnr":"ZH_T17_0765_007:0697b19_13",
    "original":"感最勝安樂，　　壽色力名聞；"
  },
  {
    "segmentnr":"ZH_T17_0765_007:0697b20_0",
    "original":"供養最勝人，　　修行最勝法，"
  },
  {
    "segmentnr":"ZH_T17_0765_007:0697b21_13",
    "original":"得最勝安樂，　　天上或人中。"
  },
  {
    "segmentnr":"ZH_T17_0765_007:0697b22_0",
    "original":"施三寶福田，　　名最勝施者，"
  },
  {
    "segmentnr":"ZH_T17_0765_007:0697b23_13",
    "original":"所在常安樂，　　後當證涅槃。"
  },
  {
    "segmentnr":"ZH_T17_0765_007:0697b24_8",
    "original":"」重攝前經嗢柁南曰："
  },
  {
    "segmentnr":"ZH_T17_0765_007:0697b25_0",
    "original":"子、尊重、二學　　福、堅、根、補羅"
  },
  {
    "segmentnr":"ZH_T17_0765_007:0697b26_0",
    "original":"不淨等及怨　　福業事、最勝"
  },
  {
    "segmentnr":"ZH_T17_0765_007:0697b27_8",
    "original":"吾從世尊聞如是語："
  },
  {
    "segmentnr":"ZH_T17_0765_007:0697b27_14",
    "original":"「苾芻當知！"
  },
  {
    "segmentnr":"ZH_T17_0765_007:0697b29_12",
    "original":"有三大師出現世間，利益、安樂無量眾生，哀愍世間天人大眾，令得無量義利、安樂。"
  },
  {
    "segmentnr":"ZH_T17_0765_007:0697b29_17",
    "original":"云何為三？"
  },
  {
    "segmentnr":"ZH_T17_0765_007:0697c04_6",
    "original":"「所謂如來、應、正等覺、明行圓滿、善逝、世間解、無上丈夫、調御士、天人師、佛、薄伽梵出現世間，為諸眾生開闡正法，初、中、後善，文義巧妙，示現純滿、清白梵行。"
  },
  {
    "segmentnr":"ZH_T17_0765_007:0697c05_10",
    "original":"謂是苦諦、是苦集諦、是苦滅諦、是能趣向苦滅道諦。"
  },
  {
    "segmentnr":"ZH_T17_0765_007:0697c07_14",
    "original":"如是名為第一大師出現世間，利益、安樂無量眾生，哀愍世間天人大眾，令得無量義利、安樂。"
  },
  {
    "segmentnr":"ZH_T17_0765_007:0697c14_1",
    "original":"「復有如來、應、正等覺無學弟子——是阿羅漢，諸漏已盡，梵行已立，所作已辦，棄諸重擔，得自義利，盡諸有結，已正奉行如來聖教、已得解脫、已證遍知——出現世間，為諸眾生開闡正法，初、中、後善，文義巧妙，示現純滿、清白梵行，謂是苦諦、是苦集諦、是苦滅諦、是能趣向苦滅道諦。"
  },
  {
    "segmentnr":"ZH_T17_0765_007:0697c16_4",
    "original":"如是名為第二大師出現世間，利益、安樂無量眾生，哀愍世間天人大眾，令得無量義利、安樂。"
  },
  {
    "segmentnr":"ZH_T17_0765_007:0697c22_1",
    "original":"「復有如來、應、正等覺有學弟子——具修梵行，具正多聞，所謂正聞契經、應頌、記別、伽陀、無問自說、本事、本生、方廣、希法，善知其義——出現世間，為諸眾生開闡正法，初、中、後善，文義巧妙，示現純滿、清白梵行，謂是苦諦、是苦集諦、是苦滅諦、是能趣向苦滅道諦。"
  },
  {
    "segmentnr":"ZH_T17_0765_007:0697c24_4",
    "original":"「如是名為第三大師出現世間，利益、安樂無量眾生，哀愍世間天人大眾，令得無量義利、安樂。"
  },
  {
    "segmentnr":"ZH_T17_0765_007:0697c26_6",
    "original":"如是名為有三大師出現世間，利益、安樂無量眾生，哀愍世間天人大眾，令得無量義利、安樂。"
  },
  {
    "segmentnr":"ZH_T17_0765_007:0697c27_1",
    "original":"」爾時，世尊重攝此義而說頌曰："
  },
  {
    "segmentnr":"ZH_T17_0765_007:0697c28_0",
    "original":"「有三種大師，　　若出現於世，"
  },
  {
    "segmentnr":"ZH_T17_0765_007:0697c29_13",
    "original":"能利益安樂，　　天人等世間。"
  },
  {
    "segmentnr":"ZH_T17_0765_007:0698a01_0",
    "original":"一者謂如來，　　二無學弟子，"
  },
  {
    "segmentnr":"ZH_T17_0765_007:0698a02_13",
    "original":"三有學弟子，　　具淨戒多聞。"
  },
  {
    "segmentnr":"ZH_T17_0765_007:0698a03_0",
    "original":"如是三大師，　　天人等應供，"
  },
  {
    "segmentnr":"ZH_T17_0765_007:0698a04_0",
    "original":"能宣說正法，　　廣開甘露門，"
  },
  {
    "segmentnr":"ZH_T17_0765_007:0698a05_0",
    "original":"令無量眾生，　　永盡諸有結，"
  },
  {
    "segmentnr":"ZH_T17_0765_007:0698a06_13",
    "original":"解脫生死苦，　　證常樂涅槃。"
  },
  {
    "segmentnr":"ZH_T17_0765_007:0698a07_0",
    "original":"譬如善導師，　　能示人善道，"
  },
  {
    "segmentnr":"ZH_T17_0765_007:0698a08_13",
    "original":"正順而行者，　　得安樂無疑。"
  },
  {
    "segmentnr":"ZH_T17_0765_007:0698a09_0",
    "original":"如是三大師，　　示眾生四諦，"
  },
  {
    "segmentnr":"ZH_T17_0765_007:0698a10_13",
    "original":"修行無放逸，　　定超生死邊。"
  },
  {
    "segmentnr":"ZH_T17_0765_007:0698a11_8",
    "original":"」吾從世尊聞如是語："
  },
  {
    "segmentnr":"ZH_T17_0765_007:0698a11_14",
    "original":"「苾芻當知！"
  },
  {
    "segmentnr":"ZH_T17_0765_007:0698a12_17",
    "original":"有三時中，諸天集會，歡喜詳議，更相勸勵來降人間。"
  },
  {
    "segmentnr":"ZH_T17_0765_007:0698a13_2",
    "original":"云何為三？"
  },
  {
    "segmentnr":"ZH_T17_0765_007:0698a15_11",
    "original":"「謂我弟子，或少資財，或多資財，或少眷屬，或多眷屬，或姓尊貴，或姓卑微，初發淨信，厭背家法，欣樂出家。"
  },
  {
    "segmentnr":"ZH_T17_0765_007:0698a16_6",
    "original":"爾時，諸天歡喜集會，咸相謂言："
  },
  {
    "segmentnr":"ZH_T17_0765_007:0698a18_13",
    "original":"『天仙當知，今佛弟子與惡魔軍將興戰諍，我等宜應帥諸天眾往降人間，冥加祐助增彼信心，令無障難。"
  },
  {
    "segmentnr":"ZH_T17_0765_007:0698a19_8",
    "original":"』作是語已，來降人間，作所應作。"
  },
  {
    "segmentnr":"ZH_T17_0765_007:0698a20_15",
    "original":"如是名為第一時中，諸天集會歡喜詳議，更相勸勵來降人間。"
  },
  {
    "segmentnr":"ZH_T17_0765_007:0698a25_12",
    "original":"「又我弟子，剃除鬚髮，被服袈裟，以正信心，棄捨家法，出趣非家，與諸苾芻同修和敬，安住守護別解脫戒，軌範所行無不圓滿，於微少罪見大怖畏，受學一切所應學處，成就清淨身、語、意業，成就淨命，成就淨見。"
  },
  {
    "segmentnr":"ZH_T17_0765_007:0698a26_7",
    "original":"爾時，諸天歡喜集會，咸相謂言："
  },
  {
    "segmentnr":"ZH_T17_0765_007:0698a28_13",
    "original":"『天仙當知，今佛弟子與惡魔軍正興戰諍，我等宜應帥諸天眾往降人間，冥加祐助增彼威力，令勝魔軍。"
  },
  {
    "segmentnr":"ZH_T17_0765_007:0698a29_8",
    "original":"』作是語已，來降人間，作所應作。"
  },
  {
    "segmentnr":"ZH_T17_0765_007:0698b01_15",
    "original":"如是名為第二時中，諸天集會歡喜詳議，更相勸勵來降人間。"
  },
  {
    "segmentnr":"ZH_T17_0765_007:0698b04_1",
    "original":"「又我弟子，諸漏永盡，證真無漏，心善解脫，慧善解脫，於現法中，自證通慧，具足安住，能自了知："
  },
  {
    "segmentnr":"ZH_T17_0765_007:0698b05_1",
    "original":"我生已盡，梵行已立，所作已辦，不受後有。"
  },
  {
    "segmentnr":"ZH_T17_0765_007:0698b05_16",
    "original":"爾時，諸天歡喜集會，咸相謂言："
  },
  {
    "segmentnr":"ZH_T17_0765_007:0698b07_11",
    "original":"『天仙當知，今佛弟子與惡魔軍已興戰諍，已斷魔首、已碎魔軍，已自稱言："
  },
  {
    "segmentnr":"ZH_T17_0765_007:0698b08_11",
    "original":"「我生已盡，梵行已立，所作已辦，不受後有。"
  },
  {
    "segmentnr":"ZH_T17_0765_007:0698b10_12",
    "original":"」我等宜應帥諸天眾持妙香花，往降人間禮拜供養，稱揚讚歎，請說正法，度脫己身生老病死。"
  },
  {
    "segmentnr":"ZH_T17_0765_007:0698b11_8",
    "original":"』作是語已，來降人間，作所應作。"
  },
  {
    "segmentnr":"ZH_T17_0765_007:0698b12_15",
    "original":"如是名為第三時中，諸天集會歡喜詳議，更相勸勵來降人間。"
  },
  {
    "segmentnr":"ZH_T17_0765_007:0698b13_2",
    "original":"「苾芻當知！"
  },
  {
    "segmentnr":"ZH_T17_0765_007:0698b17_3",
    "original":"若有國土城邑聚落，有淨信心求出家者，有剃鬚髮正出家者，有出家已諸漏盡者，於彼國土城邑等中，諸大天仙及善神等皆來降下，勤加守護令其豐樂，風雨順時無諸疾疫；"
  },
  {
    "segmentnr":"ZH_T17_0765_007:0698b18_17",
    "original":"其中眾生慈心相向，同修善業，現在、當來長夜安隱，速證無上常樂涅槃。"
  },
  {
    "segmentnr":"ZH_T17_0765_007:0698b20_7",
    "original":"如是名為有三時中，諸天集會歡喜詳議，更相勸勵來降人間。"
  },
  {
    "segmentnr":"ZH_T17_0765_007:0698b21_3",
    "original":"」爾時，世尊重攝此義而說頌曰："
  },
  {
    "segmentnr":"ZH_T17_0765_007:0698b22_0",
    "original":"「諸天於三時，　　歡喜共集會，"
  },
  {
    "segmentnr":"ZH_T17_0765_007:0698b23_13",
    "original":"詳議相勸帥，　　來降於人間。"
  },
  {
    "segmentnr":"ZH_T17_0765_007:0698b24_0",
    "original":"最初求出家，　　第二剃鬚髮，"
  },
  {
    "segmentnr":"ZH_T17_0765_007:0698b25_13",
    "original":"第三漏永盡，　　摧伏諸魔軍。"
  },
  {
    "segmentnr":"ZH_T17_0765_007:0698b26_0",
    "original":"諸天見出家，　　能永盡諸漏，"
  },
  {
    "segmentnr":"ZH_T17_0765_007:0698b27_13",
    "original":"咸恭敬供養，　　如是讚頌言："
  },
  {
    "segmentnr":"ZH_T17_0765_007:0698b28_0",
    "original":"『歸命殊勝人，　　歸命最上士，"
  },
  {
    "segmentnr":"ZH_T17_0765_007:0698b29_13",
    "original":"歸命摧魔眾，　　獲得大名聞。"
  },
  {
    "segmentnr":"ZH_T17_0765_007:0698c01_0",
    "original":"諸天歡喜心，　　祐助修供養，"
  },
  {
    "segmentnr":"ZH_T17_0765_007:0698c02_13",
    "original":"希求剃鬚髮，　　漏盡證無生。"
  },
  {
    "segmentnr":"ZH_T17_0765_007:0698c03_0",
    "original":"是故應正勤，　　繫念樂靜慮，"
  },
  {
    "segmentnr":"ZH_T17_0765_007:0698c04_13",
    "original":"勇猛無放逸，　　摧伏諸魔軍。"
  },
  {
    "segmentnr":"ZH_T17_0765_007:0698c05_0",
    "original":"於佛法律中，　　正信出家者，"
  },
  {
    "segmentnr":"ZH_T17_0765_007:0698c06_13",
    "original":"能解脫諸漏，　　永盡眾苦邊。"
  },
  {
    "segmentnr":"ZH_T17_0765_007:0698c07_8",
    "original":"」吾從世尊聞如是語："
  },
  {
    "segmentnr":"ZH_T17_0765_007:0698c07_14",
    "original":"「苾芻當知！"
  },
  {
    "segmentnr":"ZH_T17_0765_007:0698c08_3",
    "original":"略有三事，天勝於人。"
  },
  {
    "segmentnr":"ZH_T17_0765_007:0698c08_8",
    "original":"云何為三？"
  },
  {
    "segmentnr":"ZH_T17_0765_007:0698c08_13",
    "original":"一者長壽；"
  },
  {
    "segmentnr":"ZH_T17_0765_007:0698c08_18",
    "original":"二者端嚴；"
  },
  {
    "segmentnr":"ZH_T17_0765_007:0698c09_2",
    "original":"三者快樂。"
  },
  {
    "segmentnr":"ZH_T17_0765_007:0698c10_1",
    "original":"如是三事，天勝於人，百千萬倍不可稱計。"
  },
  {
    "segmentnr":"ZH_T17_0765_007:0698c10_6",
    "original":"所以者何？"
  },
  {
    "segmentnr":"ZH_T17_0765_007:0698c11_8",
    "original":"「如此人間五十年量，當彼天上四天王天一日一夜。"
  },
  {
    "segmentnr":"ZH_T17_0765_007:0698c12_12",
    "original":"如是日夜數至三十以為一月，積十二月以為一年。"
  },
  {
    "segmentnr":"ZH_T17_0765_007:0698c13_15",
    "original":"以如是年，四天王天壽量五百，當於人間九百萬歲。"
  },
  {
    "segmentnr":"ZH_T17_0765_007:0698c14_18",
    "original":"「如此人間一百年量，當彼天上三十三天一日一夜。"
  },
  {
    "segmentnr":"ZH_T17_0765_007:0698c16_3",
    "original":"如是日夜數至三十以為一月，積十二月以為一年。"
  },
  {
    "segmentnr":"ZH_T17_0765_007:0698c17_9",
    "original":"以如是年，三十三天壽量千歲，當於人間三千六百萬歲。"
  },
  {
    "segmentnr":"ZH_T17_0765_007:0698c18_12",
    "original":"「如此人間二百年量，當彼天上夜摩天中一日一夜。"
  },
  {
    "segmentnr":"ZH_T17_0765_007:0698c19_16",
    "original":"如是日夜數至三十以為一月，積十二月以為一年。"
  },
  {
    "segmentnr":"ZH_T17_0765_007:0698c21_7",
    "original":"以如是年，夜摩天中壽量二千歲，當於人間一億四千四百萬歲。"
  },
  {
    "segmentnr":"ZH_T17_0765_007:0698c22_10",
    "original":"「如此人間四百年量，當彼天上覩史多天一日一夜。"
  },
  {
    "segmentnr":"ZH_T17_0765_007:0698c23_14",
    "original":"如是日夜數至三十以為一月，積十二月以為一年。"
  },
  {
    "segmentnr":"ZH_T17_0765_007:0698c25_4",
    "original":"以如是年，覩史多天壽量四千，當於人間五億七千六百萬歲。"
  },
  {
    "segmentnr":"ZH_T17_0765_007:0698c26_7",
    "original":"「如此人間八百年量，當彼天上樂變化天一日一夜。"
  },
  {
    "segmentnr":"ZH_T17_0765_007:0698c27_12",
    "original":"如是日夜數至三十以為一月，積十二月以為一年。"
  },
  {
    "segmentnr":"ZH_T17_0765_007:0698c29_1",
    "original":"以如是年，樂變化天壽量八千，當於人間二十三億四百萬歲。"
  },
  {
    "segmentnr":"ZH_T17_0765_007:0699a01_5",
    "original":"「如此人間千六百年，當彼天上他化自在天一日一夜。"
  },
  {
    "segmentnr":"ZH_T17_0765_007:0699a02_8",
    "original":"如是日夜數至三十以為一月，積十二月以為一年。"
  },
  {
    "segmentnr":"ZH_T17_0765_007:0699a04_13",
    "original":"以如是年，他化自在天壽量一萬有六千歲，當於人間九十二億一千六百萬歲此中算數萬萬為億。"
  },
  {
    "segmentnr":"ZH_T17_0765_007:0699a04_23",
    "original":"「如是名為諸天長壽。"
  },
  {
    "segmentnr":"ZH_T17_0765_007:0699a05_17",
    "original":"諸天端嚴、諸天快樂，人間所有不可為喻。"
  },
  {
    "segmentnr":"ZH_T17_0765_007:0699a07_16",
    "original":"如是諸天三種勝事，一切皆是無常無恒，不可保信，變壞之法，死力所吞，繫屬於死。"
  },
  {
    "segmentnr":"ZH_T17_0765_007:0699a09_1",
    "original":"彼諸天眾臨命終時，有餘天眾來詣其所，教授教誡言："
  },
  {
    "segmentnr":"ZH_T17_0765_007:0699a10_13",
    "original":"『諸天仙當願汝等往生善趣，生善趣已獲得善利，得善利已有所成辦。"
  },
  {
    "segmentnr":"ZH_T17_0765_007:0699a11_3",
    "original":"』此中諸天往何善趣？"
  },
  {
    "segmentnr":"ZH_T17_0765_007:0699a11_8",
    "original":"得何善利？"
  },
  {
    "segmentnr":"ZH_T17_0765_007:0699a11_13",
    "original":"何所成辦？"
  },
  {
    "segmentnr":"ZH_T17_0765_007:0699a12_16",
    "original":"謂彼諸天既命終已來生人中、得人同分，名往善趣。"
  },
  {
    "segmentnr":"ZH_T17_0765_007:0699a14_1",
    "original":"至人趣已，於佛所說法毘柰耶獲得正信，名得善利。"
  },
  {
    "segmentnr":"ZH_T17_0765_007:0699a16_6",
    "original":"如是正信增長、廣大，根深堅固，世間沙門或婆羅門，諸天魔梵，無能如法引令退轉，故名成辦。"
  },
  {
    "segmentnr":"ZH_T17_0765_007:0699a19_1",
    "original":"由成辦故，於佛法中多有所作，謂淨信心，出家受戒，修奢摩他、毘鉢舍那，觀四聖諦，永斷諸漏，證得涅槃，盡苦邊際。"
  },
  {
    "segmentnr":"ZH_T17_0765_007:0699a19_16",
    "original":"」爾時，世尊重攝此義而說頌曰："
  },
  {
    "segmentnr":"ZH_T17_0765_007:0699a20_0",
    "original":"「諸天三事勝，　　長壽、端嚴、樂，"
  },
  {
    "segmentnr":"ZH_T17_0765_007:0699a21_13",
    "original":"人中與挍量，　　算數甚難及。"
  },
  {
    "segmentnr":"ZH_T17_0765_007:0699a22_0",
    "original":"如是三勝事，　　非常亦非恒，"
  },
  {
    "segmentnr":"ZH_T17_0765_007:0699a23_13",
    "original":"難保變壞法，　　死魔力所繫。"
  },
  {
    "segmentnr":"ZH_T17_0765_007:0699a24_0",
    "original":"天將捨命時，　　餘天集其所，"
  },
  {
    "segmentnr":"ZH_T17_0765_007:0699a25_13",
    "original":"善教授教誡，　　令生歡喜心。"
  },
  {
    "segmentnr":"ZH_T17_0765_007:0699a26_0",
    "original":"當願汝天仙，　　往生於善趣，"
  },
  {
    "segmentnr":"ZH_T17_0765_007:0699a27_0",
    "original":"得預人同分，　　生中國聰明，"
  },
  {
    "segmentnr":"ZH_T17_0765_007:0699a28_0",
    "original":"於佛法律中，　　獲得於正信，"
  },
  {
    "segmentnr":"ZH_T17_0765_007:0699a29_13",
    "original":"增長根堅固，　　邪教不能轉。"
  },
  {
    "segmentnr":"ZH_T17_0765_007:0699b01_0",
    "original":"身語意惡行，　　能方便棄捨，"
  },
  {
    "segmentnr":"ZH_T17_0765_007:0699b02_13",
    "original":"彼所生過失，　　亦能方便除。"
  },
  {
    "segmentnr":"ZH_T17_0765_007:0699b03_0",
    "original":"多修身語意，　　三殊勝善業，"
  },
  {
    "segmentnr":"ZH_T17_0765_007:0699b04_13",
    "original":"如理正思惟，　　令無量廣大。"
  },
  {
    "segmentnr":"ZH_T17_0765_007:0699b05_0",
    "original":"修諸福業事，　　謂施戒多聞，"
  },
  {
    "segmentnr":"ZH_T17_0765_007:0699b06_0",
    "original":"於佛正法中，　　出家修梵行，"
  },
  {
    "segmentnr":"ZH_T17_0765_007:0699b07_0",
    "original":"正信修法行，　　恒忍辱柔和，"
  },
  {
    "segmentnr":"ZH_T17_0765_007:0699b08_13",
    "original":"或生天人中，　　或證涅槃樂。"
  },
  {
    "segmentnr":"ZH_T17_0765_007:0699b09_0",
    "original":"如是諸天仙，　　來教誡教授，"
  },
  {
    "segmentnr":"ZH_T17_0765_007:0699b10_13",
    "original":"將捨命天眾，　　如母愍於子。"
  },
  {
    "segmentnr":"ZH_T17_0765_007:0699b11_0",
    "original":"諸天常發願，　　善趣轉增益，"
  },
  {
    "segmentnr":"ZH_T17_0765_007:0699b12_13",
    "original":"令阿素洛等，　　退散永無增。"
  },
  {
    "segmentnr":"ZH_T17_0765_007:0699b13_100",
    "original":"」本事經卷第七"
  }
]