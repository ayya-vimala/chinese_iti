{
  "lzh-iti109:0.1": "3本事經卷第五",
  "lzh-iti109:0.2": "(109)",
  "lzh-iti109:0.3": "大唐三藏法師玄奘奉　詔譯",
  "lzh-iti109:0.4": "二法品第二之三",
  "lzh-iti109:1.0": "復從世尊聞如是語：",
  "lzh-iti109:1.1": "「苾芻當知！",
  "lzh-iti109:2.1": "有二種見，令諸有情展轉相違互為怨害。",
  "lzh-iti109:2.2": "云何為二？",
  "lzh-iti109:3.1": "所謂有見及無有見。",
  "lzh-iti109:3.2": "諸有沙門或婆羅門，攝受有見、習行有見、耽著有見，與諸愛樂無有見者，展轉相違互為怨害；",
  "lzh-iti109:3.3": "稱讚有見，最為第一。",
  "lzh-iti109:3.4": "諸有沙門或婆羅門，攝無有見、習無有見、著無有見，與其愛樂諸有見者，展轉相違互為怨害；",
  "lzh-iti109:3.5": "讚無有見，最為第一。",
  "lzh-iti109:3.6": "若有沙門或婆羅門，於此二見諸集、滅、味、過患、出離，不以正慧如實了知，我說彼人名無智見；",
  "lzh-iti109:3.7": "有貪、瞋、癡，有違、有害，無慧、無明，不能解脫生老病死、愁歎憂苦熱惱等法，不能解脫生死眾苦。",
  "lzh-iti109:3.8": "若有沙門或婆羅門，於此二見諸集、滅、味、過患、出離，能以正慧如實了知，我說彼人名有智見；",
  "lzh-iti109:3.9": "無貪、瞋、癡，無違、無害，有慧、有明，定能解脫生老病死、愁歎憂苦熱惱等法，定能解脫生死大苦。」",
  "lzh-iti109:4.1": "爾時，世尊重攝此義而說頌曰：",
  "lzh-iti109:5.1": "「世間由二見，展轉互相違，",
  "lzh-iti109:5.2": "彼此作怨讎，謂見有、無有。",
  "lzh-iti109:5.3": "諸有於此見，愛樂不能捨，",
  "lzh-iti109:5.4": "是謂愚癡人，恒毀他自讚。",
  "lzh-iti109:5.5": "若不知此見，集滅味患出，",
  "lzh-iti109:5.6": "見毒箭所傷，無明闇所覆；",
  "lzh-iti109:5.7": "具足貪瞋癡，無智見明慧，",
  "lzh-iti109:5.8": "定不能解脫，生老病死等。",
  "lzh-iti109:5.9": "若能知此見，集滅味患出，",
  "lzh-iti109:5.10": "見毒箭不傷，破無明黑闇；",
  "lzh-iti109:5.11": "遠離貪瞋癡，具智見明慧，",
  "lzh-iti109:5.12": "決定能解脫，生老病死等。」"
}