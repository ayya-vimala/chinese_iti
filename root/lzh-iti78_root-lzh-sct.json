{
  "lzh-iti78:0.1": "本事經卷第三",
  "lzh-iti78:0.2": "(78)",
  "lzh-iti78:0.3": "大唐三藏法師玄奘奉　詔譯",
  "lzh-iti78:0.4": "2 二法品(三-五)1二法品第二之一",
  "lzh-iti78:1.0": "吾從世尊聞如是語：",
  "lzh-iti78:1.1": "「苾芻當知！",
  "lzh-iti78:2.1": "其涅槃界略有二種。",
  "lzh-iti78:2.2": "云何為二？",
  "lzh-iti78:3.1": "一者有餘依涅槃界；",
  "lzh-iti78:3.2": "二者無餘依涅槃界。",
  "lzh-iti78:3.3": "云何名為有餘依涅槃界？",
  "lzh-iti78:4.1": "謂諸苾芻得阿羅漢，諸漏已盡，梵行已立，所作已辦，已捨重擔、已證自義、已盡有結、已正解了，心善解脫、已得遍知。",
  "lzh-iti78:4.2": "宿行為緣，所感諸根猶相續住，雖成諸根，現觸種種好醜境界而能厭捨，無所執著，不為愛恚纏繞其心，愛恚等結皆永斷故。",
  "lzh-iti78:4.3": "「雖復有意及好醜法而無貪欲亦無瞋恚。",
  "lzh-iti78:4.4": "所以者何？",
  "lzh-iti78:5.1": "愛恚等結，皆永斷故。",
  "lzh-iti78:5.2": "乃至其身相續住世，未般涅槃，常為天人，瞻仰禮拜恭敬供養，是名有餘依涅槃界。",
  "lzh-iti78:5.3": "「云何名為無餘依涅槃界？",
  "lzh-iti78:6.1": "謂諸苾芻得阿羅漢，諸漏已盡，梵行已立，所作已辦，已捨重擔、已證自義、已盡有結、已正解了、已善解脫、已得遍知。",
  "lzh-iti78:6.2": "彼於今時一切所受無引因故，不復希望，皆永盡滅，畢竟寂靜，究竟清涼，隱沒不現，惟由清淨無戲論體。",
  "lzh-iti78:6.3": "如是清淨無戲論體，不可謂有、不可謂無、不可謂彼亦有亦無、不可謂彼非有非無，惟可說為不可施設究竟涅槃。",
  "lzh-iti78:6.4": "是名無餘依涅槃界。",
  "lzh-iti78:6.5": "苾芻當知！",
  "lzh-iti78:7.1": "如是名為略有二種涅槃之界。」",
  "lzh-iti78:8.1": "爾時，世尊重攝此義而說頌曰：",
  "lzh-iti78:9.1": "「漏盡心解脫，",
  "lzh-iti78:9.2": "任持最後身，",
  "lzh-iti78:9.3": "名有餘涅槃，",
  "lzh-iti78:9.4": "諸行猶相續。",
  "lzh-iti78:9.5": "諸所受皆滅，",
  "lzh-iti78:9.6": "寂靜永清涼，",
  "lzh-iti78:9.7": "名無餘涅槃，",
  "lzh-iti78:9.8": "眾戲論皆息。",
  "lzh-iti78:9.9": "此二涅槃界，",
  "lzh-iti78:9.10": "最上無等倫，",
  "lzh-iti78:9.11": "謂現法當來，",
  "lzh-iti78:9.12": "寂靜常安樂。」"
}