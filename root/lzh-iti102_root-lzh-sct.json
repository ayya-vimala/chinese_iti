{
  "lzh-iti102:0.1": "3本事經卷第五",
  "lzh-iti102:0.2": "(102)",
  "lzh-iti102:0.3": "大唐三藏法師玄奘奉　詔譯",
  "lzh-iti102:0.4": "二法品第二之三",
  "lzh-iti102:1.0": "吾從世尊聞如是語：",
  "lzh-iti102:1.1": "「苾芻當知！",
  "lzh-iti102:2.1": "有學苾芻，有二種力。",
  "lzh-iti102:2.2": "云何為二？",
  "lzh-iti102:3.1": "謂思擇力及修習力。",
  "lzh-iti102:3.2": "云何苾芻有思擇力？",
  "lzh-iti102:4.1": "所謂一類有學苾芻，受用種種衣服、飲食、房舍、臥具、病緣醫藥資生具時，皆善思擇非不思擇而便受用。",
  "lzh-iti102:4.2": "於所未得衣服、飲食、房舍、臥具、病緣醫藥諸資生具，不甚希求；",
  "lzh-iti102:4.3": "於所已得衣服、飲食、房舍、臥具、病緣醫藥諸資生具，不深耽著。",
  "lzh-iti102:4.4": "堪能忍受寒熱飢渴、風日蚊虻、蛇蝎等觸，堪能忍受他所毀謗、罵辱等言，堪能忍受身內所生，猛利辛楚、酸疼難忍、奪命臨終難治苦受，堪能忍受一切世間極難忍事。",
  "lzh-iti102:4.5": "能善思擇，諸身、語、意三種惡行，能照現法、生法、後法不可愛樂苦異熟果。",
  "lzh-iti102:4.6": "作是思惟：",
  "lzh-iti102:5.1": "我今定當斷身、語、意三種惡行，我今定當修身、語、意三種妙行。",
  "lzh-iti102:5.2": "能正了知三種惡行所有過患，復正了知三種妙行所有功德。",
  "lzh-iti102:5.3": "既正知已，勤斷勤修惡行妙行，修治自身令其清淨，離諸罪法。",
  "lzh-iti102:5.4": "如是名為有學苾芻，初思擇力。",
  "lzh-iti102:5.5": "云何苾芻有修習力？",
  "lzh-iti102:6.1": "所謂一類有學苾芻，所得憶念，一切皆與覺支相順而不相違，所得擇法及精進、喜、輕安、定、捨，一切皆與覺支相順而不相違；",
  "lzh-iti102:6.2": "修念覺支，皆依止厭、皆依止離、皆依止滅，迴向於捨，修習擇法及精進、喜、輕安、定、捨覺支，皆依止厭、皆依止離、皆依止滅，迴向於捨。",
  "lzh-iti102:6.3": "如是名為有學苾芻後修習力。",
  "lzh-iti102:6.4": "是名有學苾芻二力。」",
  "lzh-iti102:7.1": "爾時，世尊重攝此義而說頌曰：",
  "lzh-iti102:8.1": "「諸有學苾芻，略有二種力，",
  "lzh-iti102:8.2": "思擇及修習，能伏惡魔軍。",
  "lzh-iti102:8.3": "見惡過能斷，知妙德能修，",
  "lzh-iti102:8.4": "能忍受思惟，是名思擇力。",
  "lzh-iti102:8.5": "依止厭離滅，及迴向於捨，",
  "lzh-iti102:8.6": "而修七覺支，是名修習力。」"
}