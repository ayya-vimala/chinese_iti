{
  "lzh-iti118:0.1": "本事經卷第六",
  "lzh-iti118:0.2": "(118)",
  "lzh-iti118:0.3": "大唐三藏法師玄奘奉　詔譯",
  "lzh-iti118:0.4": "3 三法品(六-七)1三法品第三之一",
  "lzh-iti118:1.0": "吾從世尊聞如是語：",
  "lzh-iti118:1.1": "「苾芻當知！",
  "lzh-iti118:2.1": "學有三種，若少分修得少分果，若圓滿修得圓滿果。",
  "lzh-iti118:2.2": "云何為三？",
  "lzh-iti118:3.1": "一者增上戒學；",
  "lzh-iti118:3.2": "二者增上心學；",
  "lzh-iti118:3.3": "三者增上慧學。",
  "lzh-iti118:3.4": "「何等名為增上戒學？",
  "lzh-iti118:4.1": "謂諸苾芻尊重尸羅，戒為增上；",
  "lzh-iti118:4.2": "不重等持，定非增上；",
  "lzh-iti118:4.3": "不重般若，慧非增上。",
  "lzh-iti118:4.4": "彼於少小所學戒中，微有所犯即能出離。",
  "lzh-iti118:4.5": "所以者何？",
  "lzh-iti118:5.1": "我說彼人終不毀犯所制學處不深慚愧，定能隨順清淨梵行、定能成辦清淨梵行，於諸學處，能住尸羅，能住所學。",
  "lzh-iti118:5.2": "彼人定能永盡三結，證預流果，得無墮法，定趣菩提，極於七返人天往來，盡諸苦際；",
  "lzh-iti118:5.3": "或復有能令其欲界貪、恚微薄，證一來果，一來此間，盡諸苦際。",
  "lzh-iti118:5.4": "如是名為增上戒學。",
  "lzh-iti118:5.5": "「何等名為增上心學？",
  "lzh-iti118:6.1": "謂諸苾芻尊重尸羅，戒為增上；",
  "lzh-iti118:6.2": "尊重等持，定為增上；",
  "lzh-iti118:6.3": "不重般若，慧非增上。",
  "lzh-iti118:6.4": "彼於少小所學戒中，微有所犯即能出離。",
  "lzh-iti118:6.5": "所以者何？",
  "lzh-iti118:7.1": "我說彼人終不毀犯所制學處不深慚愧，定能隨順清淨梵行、定能成辦清淨梵行，於諸學處，能住等持，能住所學。",
  "lzh-iti118:7.2": "彼定能盡五下分結，證不還果，得不還法，當受化生，於彼世間當般涅槃，如是名為增上心學。",
  "lzh-iti118:7.3": "「何等名為增上慧學？",
  "lzh-iti118:8.1": "謂諸苾芻尊重尸羅，戒為增上；",
  "lzh-iti118:8.2": "尊重等持，定為增上；",
  "lzh-iti118:8.3": "尊重般若，慧為增上。",
  "lzh-iti118:8.4": "彼於少小所學戒中，微有所犯即能出離。",
  "lzh-iti118:8.5": "所以者何？",
  "lzh-iti118:9.1": "我說彼人終不毀犯所制學處不深慚愧，定能隨順清淨梵行、定能成辦清淨梵行，於諸學處，能住般若，能住所學。",
  "lzh-iti118:9.2": "彼人定能永盡諸漏，得真無漏，心善解脫，慧善解脫，於現法中具足安住，自證通慧，能自了知：",
  "lzh-iti118:10.1": "我生已盡，梵行已立，所作已辦，不受後有。",
  "lzh-iti118:10.2": "如是名為增上慧學。",
  "lzh-iti118:10.3": "「如是名為學有三種，若少分修得少分果，若圓滿修得圓滿果。」",
  "lzh-iti118:11.1": "爾時，世尊重攝此義而說頌曰：",
  "lzh-iti118:12.1": "「多住尊重戒，名於少分修，",
  "lzh-iti118:12.2": "常精進熾然，便得少分果。",
  "lzh-iti118:12.3": "多住尊重定，名於少分修，",
  "lzh-iti118:12.4": "常精進熾然，亦得少分果。",
  "lzh-iti118:12.5": "多住尊重慧，名於圓滿修，",
  "lzh-iti118:12.6": "常精進熾然，便得圓滿果。",
  "lzh-iti118:12.7": "少分圓滿修，各得同類果，",
  "lzh-iti118:12.8": "知如是勝劣，應捨分修圓。」"
}