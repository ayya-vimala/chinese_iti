{
  "lzh-iti51:0.1": "2本事經卷第二",
  "lzh-iti51:0.2": "(51)",
  "lzh-iti51:0.3": "大唐三藏法師玄奘奉　詔譯",
  "lzh-iti51:0.4": "一法品第一之二",
  "lzh-iti51:1.0": "吾從世尊聞如是語：",
  "lzh-iti51:1.1": "「苾芻當知！",
  "lzh-iti51:2.1": "若諸有情能知惠施所感果報明了現前如我知者，必無慳悋纏染其心，設彼唯有所食一摶，要分施他，然後自食。",
  "lzh-iti51:2.2": "以不知故，為諸慳悋纏染其心，雖有無量飲食、財寶而不施他，唯自食用。",
  "lzh-iti51:2.3": "所以者何？",
  "lzh-iti51:3.1": "惠施果報生人天中，無量往返受諸快樂。」",
  "lzh-iti51:4.1": "爾時，世尊重攝此義而說頌曰：",
  "lzh-iti51:5.1": "「世間諸有情，",
  "lzh-iti51:5.2": "若了知惠施，",
  "lzh-iti51:5.3": "能感大果報，",
  "lzh-iti51:5.4": "明見似如來；",
  "lzh-iti51:5.5": "其心必不為，",
  "lzh-iti51:5.6": "慳悋所纏染，",
  "lzh-iti51:5.7": "唯有食一摶，",
  "lzh-iti51:5.8": "而亦能分施。",
  "lzh-iti51:5.9": "由不知施果，",
  "lzh-iti51:5.10": "明見似如來，",
  "lzh-iti51:5.11": "雖有多財食，",
  "lzh-iti51:5.12": "慳悋不能捨。",
  "lzh-iti51:5.13": "若於凡聖田，",
  "lzh-iti51:5.14": "三時心喜施，",
  "lzh-iti51:5.15": "感人天果報，",
  "lzh-iti51:5.16": "往返量無邊。」"
}