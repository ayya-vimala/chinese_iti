{
  "lzh-iti99:0.1": "3本事經卷第五",
  "lzh-iti99:0.2": "(99)",
  "lzh-iti99:0.3": "大唐三藏法師玄奘奉　詔譯",
  "lzh-iti99:0.4": "二法品第二之三",
  "lzh-iti99:1.0": "吾從世尊聞如是語：",
  "lzh-iti99:1.1": "「苾芻當知！",
  "lzh-iti99:2.1": "諸修行者，同集會時，應作二事：",
  "lzh-iti99:3.1": "一者法言；",
  "lzh-iti99:3.2": "二者宴默。",
  "lzh-iti99:3.3": "由法言故，審知有德；",
  "lzh-iti99:3.4": "審知德故，便深敬信；",
  "lzh-iti99:3.5": "深敬信故，便往詣彼；",
  "lzh-iti99:3.6": "往詣彼故，親近供事；",
  "lzh-iti99:3.7": "親供事故，求聞正法；",
  "lzh-iti99:3.8": "求聞法故，攝耳不亂；",
  "lzh-iti99:3.9": "耳不亂故，聽聞正法；",
  "lzh-iti99:3.10": "聞正法故，於法通利；",
  "lzh-iti99:3.11": "法通利故，能記持法；",
  "lzh-iti99:3.12": "記持法故，能觀察義；",
  "lzh-iti99:3.13": "觀察義時，堪能於法審諦思惟；",
  "lzh-iti99:3.14": "堪能於法審諦思時，便生欲樂；",
  "lzh-iti99:3.15": "生欲樂已，便得勢力；",
  "lzh-iti99:3.16": "得勢力已，便能稱量；",
  "lzh-iti99:3.17": "由稱量故，便能決擇；",
  "lzh-iti99:3.18": "能決擇故，於諦隨覺，便自了知：",
  "lzh-iti99:4.1": "我生已盡，梵行已立，所作已辦，不受後有。",
  "lzh-iti99:4.2": "「由宴默故，心便寂定，清淨鮮白無有瑕釁，離隨煩惱，調順堪任，安住不動，堪能引發；",
  "lzh-iti99:4.3": "能引發故，如實了知；",
  "lzh-iti99:4.4": "如實知故，便能厭背；",
  "lzh-iti99:4.5": "能厭背故，便能離欲；",
  "lzh-iti99:4.6": "既離欲已，便得解脫；",
  "lzh-iti99:4.7": "得解脫已，便自了知：",
  "lzh-iti99:5.1": "我已解脫，我生已盡，梵行已立，所作已辦，不受後有。",
  "lzh-iti99:5.2": "汝等苾芻應說上法、應了上法。",
  "lzh-iti99:5.3": "若能如是，乃名真實攝受仙幢。",
  "lzh-iti99:5.4": "非眾集會戲論語言，能正了知諸法實相、能斷諸漏、能證涅槃。",
  "lzh-iti99:5.5": "我常集會宣說上法、了知上法，故名第一攝受仙幢。」",
  "lzh-iti99:6.1": "爾時，世尊重攝此義而說頌曰：",
  "lzh-iti99:7.1": "「行者集會時，應修作二事，",
  "lzh-iti99:7.2": "謂寂然宴默，及說正法言。",
  "lzh-iti99:7.3": "由說正法言，及寂然宴默，",
  "lzh-iti99:7.4": "知諸法實相，究竟證涅槃。",
  "lzh-iti99:7.5": "汝等諸苾芻，若說了上法，",
  "lzh-iti99:7.6": "乃得名真實，攝受大仙幢。",
  "lzh-iti99:7.7": "我常處眾中，宣說照了法，",
  "lzh-iti99:7.8": "是故名第一，攝受大仙幢。",
  "lzh-iti99:7.9": "若依正法幢，能說能修行，",
  "lzh-iti99:7.10": "定速脫生死，至究竟涅槃。」"
}