{
  "lzh-iti92:0.1": "2本事經卷第四",
  "lzh-iti92:0.2": "(92)",
  "lzh-iti92:0.3": "大唐三藏法師玄奘奉　詔譯",
  "lzh-iti92:0.4": "二法品第二之二",
  "lzh-iti92:1.0": "吾從世尊聞如是語：",
  "lzh-iti92:1.1": "「苾芻當知！",
  "lzh-iti92:2.1": "有二苦事最為難忍：",
  "lzh-iti92:3.1": "一、剃鬚髮；",
  "lzh-iti92:3.2": "二、常乞求。",
  "lzh-iti92:3.3": "所以者何？",
  "lzh-iti92:4.1": "世間怨嫌興呪詛者，作是願言：",
  "lzh-iti92:5.1": "『願彼貧窮，剃除鬚髮，服故弊衣，手持瓦器，從家至家行乞自活。",
  "lzh-iti92:5.2": "』諸有淨信善男子等，受持此法而出家者，非為王、賊、債主怖畏之所逼切，非恐不活而捨居家，但為超度生老病死、愁歎憂苦熱惱等法，但為滅除純大苦蘊。",
  "lzh-iti92:5.3": "我諸弟子，求如是事，正信出家，為利自他，受持此法。",
  "lzh-iti92:5.4": "或有如是而出家已，未經幾時則便寬慢，放逸懈怠、下劣精進，亡失正念，無有正知，心亂不定，縱任諸根多欲貪著，心懷瞋忿，愚鈍無知，耽染諸欲虛妄思惟，毀諸禁戒。",
  "lzh-iti92:5.5": "實非沙門自稱沙門，實非梵行自稱梵行，內朽順流，如穢蝸螺，貝音狗行，覆藏己惡，詐現自善，成就種種惡不善法。",
  "lzh-iti92:5.6": "譬如有人從闇入闇、從坑墮坑、從怨至怨，我說如是癡出家人，亦復如是。",
  "lzh-iti92:5.7": "又如有木，兩頭火燃，中塗糞穢，若在聚落及與空閑，皆無復用。",
  "lzh-iti92:5.8": "我說如是癡出家人亦復如是，失在家法，復非沙門，世出世間皆無勝分。」",
  "lzh-iti92:6.1": "爾時，世尊重攝此義而說頌曰：",
  "lzh-iti92:7.1": "「出家而破戒，二俱無所成，",
  "lzh-iti92:7.2": "謂失在家儀，及壞沙門法。",
  "lzh-iti92:7.3": "寧吞熱鐵丸，洋銅而灌口，",
  "lzh-iti92:7.4": "不受人信施，而毀犯尸羅。",
  "lzh-iti92:7.5": "諸毀犯尸羅，無悔無慚愧，",
  "lzh-iti92:7.6": "多受人信施，定當生地獄。",
  "lzh-iti92:7.7": "諸有智慧人，應堅持淨戒，",
  "lzh-iti92:7.8": "勿受人信施，而毀犯尸羅。」"
}