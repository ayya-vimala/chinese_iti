{
  "lzh-iti136:0.1": "本事經卷第七",
  "lzh-iti136:0.2": "(136)",
  "lzh-iti136:0.3": "大唐三藏法師玄奘奉　詔譯",
  "lzh-iti136:0.4": "三法品第三之二",
  "lzh-iti136:1.0": "吾從世尊聞如是語：",
  "lzh-iti136:1.1": "「苾芻當知！",
  "lzh-iti136:2.1": "有三大師出現世間，利益、安樂無量眾生，哀愍世間天人大眾，令得無量義利、安樂。",
  "lzh-iti136:2.2": "云何為三？",
  "lzh-iti136:3.1": "「所謂如來、應、正等覺、明行圓滿、善逝、世間解、無上丈夫、調御士、天人師、佛、薄伽梵出現世間，為諸眾生開闡正法，初、中、後善，文義巧妙，示現純滿、清白梵行。",
  "lzh-iti136:3.2": "謂是苦諦、是苦集諦、是苦滅諦、是能趣向苦滅道諦。",
  "lzh-iti136:3.3": "如是名為第一大師出現世間，利益、安樂無量眾生，哀愍世間天人大眾，令得無量義利、安樂。",
  "lzh-iti136:3.4": "「復有如來、應、正等覺無學弟子——是阿羅漢，諸漏已盡，梵行已立，所作已辦，棄諸重擔，得自義利，盡諸有結，已正奉行如來聖教、已得解脫、已證遍知——出現世間，為諸眾生開闡正法，初、中、後善，文義巧妙，示現純滿、清白梵行，謂是苦諦、是苦集諦、是苦滅諦、是能趣向苦滅道諦。",
  "lzh-iti136:3.5": "如是名為第二大師出現世間，利益、安樂無量眾生，哀愍世間天人大眾，令得無量義利、安樂。",
  "lzh-iti136:3.6": "「復有如來、應、正等覺有學弟子——具修梵行，具正多聞，所謂正聞契經、應頌、記別、伽陀、無問自說、本事、本生、方廣、希法，善知其義——出現世間，為諸眾生開闡正法，初、中、後善，文義巧妙，示現純滿、清白梵行，謂是苦諦、是苦集諦、是苦滅諦、是能趣向苦滅道諦。",
  "lzh-iti136:3.7": "「如是名為第三大師出現世間，利益、安樂無量眾生，哀愍世間天人大眾，令得無量義利、安樂。",
  "lzh-iti136:3.8": "如是名為有三大師出現世間，利益、安樂無量眾生，哀愍世間天人大眾，令得無量義利、安樂。」",
  "lzh-iti136:4.1": "爾時，世尊重攝此義而說頌曰：",
  "lzh-iti136:5.1": "「有三種大師，若出現於世，",
  "lzh-iti136:5.2": "能利益安樂，天人等世間。",
  "lzh-iti136:5.3": "一者謂如來，二無學弟子，",
  "lzh-iti136:5.4": "三有學弟子，具淨戒多聞。",
  "lzh-iti136:5.5": "如是三大師，天人等應供，",
  "lzh-iti136:5.6": "能宣說正法，廣開甘露門，",
  "lzh-iti136:5.7": "令無量眾生，永盡諸有結，",
  "lzh-iti136:5.8": "解脫生死苦，證常樂涅槃。",
  "lzh-iti136:5.9": "譬如善導師，能示人善道，",
  "lzh-iti136:5.10": "正順而行者，得安樂無疑。",
  "lzh-iti136:5.11": "如是三大師，示眾生四諦，",
  "lzh-iti136:5.12": "修行無放逸，定超生死邊。」"
}