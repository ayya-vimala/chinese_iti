{
  "lzh-iti94:0.1": "2本事經卷第四",
  "lzh-iti94:0.2": "(94)",
  "lzh-iti94:0.3": "大唐三藏法師玄奘奉　詔譯",
  "lzh-iti94:0.4": "二法品第二之二",
  "lzh-iti94:1.0": "吾從世尊聞如是語：",
  "lzh-iti94:1.1": "「苾芻當知！",
  "lzh-iti94:2.1": "世有二種補特伽羅，恩深難報。",
  "lzh-iti94:2.2": "云何為二？",
  "lzh-iti94:3.1": "所謂父、母。",
  "lzh-iti94:3.2": "假使有人一肩荷父、一肩擔母，盡其壽量曾無暫捨，供給衣食、病緣醫藥種種所須，猶未能報父母深恩。",
  "lzh-iti94:3.3": "所以者何？",
  "lzh-iti94:4.1": "父母於子，恩極深重。",
  "lzh-iti94:4.2": "所謂產生，慈心乳哺、洗拭將養令其長大，供給種種資身眾具，教示世間所有儀式，心常欲令離苦得樂，曾無暫捨，如影隨形。",
  "lzh-iti94:4.3": "父母於子，既有如是所說深恩，當云何報？",
  "lzh-iti94:5.1": "若彼父母於佛、法、僧無清淨信，其子方便示現、勸導、讚勵、慶慰，令生淨信。",
  "lzh-iti94:5.2": "若彼父母無清淨戒，其子方便示現、勸導、讚勵、慶慰，令其受持清淨禁戒。",
  "lzh-iti94:5.3": "若彼父母無有多聞，其子方便示現、勸導、讚勵、慶慰，令其聽聞諸佛正法。",
  "lzh-iti94:5.4": "若彼父母為性慳貪，不樂布施，其子方便示現、勸導、讚勵、慶慰，令行布施。",
  "lzh-iti94:5.5": "若彼父母為性闇鈍無有勝慧，其子方便示現、勸導、讚勵、慶慰，令修勝慧。",
  "lzh-iti94:5.6": "其子如是，乃名真實報父母恩。」",
  "lzh-iti94:6.1": "爾時，世尊重攝此義而說頌曰：",
  "lzh-iti94:7.1": "「二補特伽羅，",
  "lzh-iti94:7.2": "恩深重難報，",
  "lzh-iti94:7.3": "所謂父及母，",
  "lzh-iti94:7.4": "能生長世間；",
  "lzh-iti94:7.5": "假使以兩肩，",
  "lzh-iti94:7.6": "盡壽荷父母，",
  "lzh-iti94:7.7": "常供養恭敬，",
  "lzh-iti94:7.8": "猶未為報恩。",
  "lzh-iti94:7.9": "父母於世間，",
  "lzh-iti94:7.10": "能生育教導，",
  "lzh-iti94:7.11": "慈心求利樂，",
  "lzh-iti94:7.12": "如彼影隨形。",
  "lzh-iti94:7.13": "若父母先無，信、戒、聞、捨、慧，",
  "lzh-iti94:7.14": "子令其修習，",
  "lzh-iti94:7.15": "名真實報恩；",
  "lzh-iti94:7.16": "恭敬給所須，",
  "lzh-iti94:7.17": "唯現世安樂，",
  "lzh-iti94:7.18": "令修信、戒等，究竟證涅槃。」"
}