{
  "lzh-iti112:0.1": "本事經卷第六",
  "lzh-iti112:0.2": "(112)",
  "lzh-iti112:0.3": "大唐三藏法師玄奘奉　詔譯",
  "lzh-iti112:0.4": "3 三法品(六-七)1三法品第三之一",
  "lzh-iti112:1.0": "吾從世尊聞如是語：",
  "lzh-iti112:1.1": "「苾芻當知！",
  "lzh-iti112:2.1": "三因、三緣，能感後有。",
  "lzh-iti112:2.2": "云何為三？",
  "lzh-iti112:3.1": "所謂無明未永斷故，愛未棄故，業未息故。",
  "lzh-iti112:3.2": "由是因緣，能感後有。",
  "lzh-iti112:3.3": "所以者何？",
  "lzh-iti112:4.1": "業為良田，識為種子，愛為溉灌，無明、無智、無了、無見之所覆蔽，識便安住欲有、色有、無色有處，欲最為下，色為其中，無色為妙。",
  "lzh-iti112:4.2": "「若欲界業，感異熟果不現在前，不可施設此為欲有。",
  "lzh-iti112:4.3": "由欲界業，感異熟果正現在前，故可施設此為欲有。",
  "lzh-iti112:4.4": "當於爾時，業為良田，識為種子，愛為溉灌，無明、無智、無了、無見之所覆蔽，識便安住下欲有處。",
  "lzh-iti112:4.5": "「若色界業，感異熟果不現在前，不可施設此為色有。",
  "lzh-iti112:4.6": "由色界業，感異熟果正現在前，故可施設此為色有。",
  "lzh-iti112:4.7": "當於爾時，業為良田，識為種子，愛為溉灌，無明、無智、無了、無見之所覆蔽，識便安住中色有處。",
  "lzh-iti112:4.8": "「若無色業，感異熟果不現在前，不可施設為無色有。",
  "lzh-iti112:4.9": "由無色業，感異熟果正現在前，故可施設為無色有。",
  "lzh-iti112:4.10": "當於爾時，業為良田，識為種子，愛為溉灌，無明、無智、無了、無見之所覆蔽，識便安住妙無色處。",
  "lzh-iti112:4.11": "「苾芻當知！",
  "lzh-iti112:5.1": "由遠離故，出離欲有；",
  "lzh-iti112:5.2": "由無色故，出離色有；",
  "lzh-iti112:5.3": "由永滅故，出離一切有為、有起、思慮、緣生。",
  "lzh-iti112:5.4": "汝等苾芻，應以正慧如實隨觀，出離欲有；",
  "lzh-iti112:5.5": "應以正慧如實隨觀，出離色有及無色有。",
  "lzh-iti112:5.6": "「云何汝等，應以正慧如實隨觀，出離欲有？",
  "lzh-iti112:6.1": "謂離諸欲惡不善法，有尋有伺，離生喜樂，具足安住最初靜慮。",
  "lzh-iti112:6.2": "能以正慧如實隨觀，其中諸色、受、想、行、識，如是法性皆是無常，皆是其苦，如病如癰、如中毒箭，有惱有害、有怖有猜、有怨有敵，迅速敗壞，多諸疾疫、多諸災橫，虛偽不實、離散無我、不可保信。",
  "lzh-iti112:6.3": "如是汝等，應以正慧如實隨觀，出離欲有。",
  "lzh-iti112:6.4": "「云何汝等，應以正慧如實隨觀，出離色有？",
  "lzh-iti112:7.1": "謂正超過一切色想，滅有對想，不復思惟種種異想，具足安住無邊虛空、空無邊處。",
  "lzh-iti112:7.2": "能以正慧如實隨觀，其中所有受、想、行、識，如是法性皆是無常，皆是其苦，如病如癰、如中毒箭，有惱有害、有怖有猜、有怨有敵，迅速敗壞，多諸疾疫、多諸災橫，虛偽不實、離散無我、不可保信。",
  "lzh-iti112:7.3": "如是汝等，應以正慧如實隨觀，出離色有。",
  "lzh-iti112:7.4": "「云何汝等，應以正慧如實隨觀，出無色有？",
  "lzh-iti112:8.1": "謂正了知是為寂靜，是為微妙，謂離憍慢，息諸渴愛，滅阿賴耶，斷諸徑路，空無所得，愛盡離欲，寂滅涅槃。",
  "lzh-iti112:8.2": "如是汝等，應以正慧如實隨觀，出無色有。",
  "lzh-iti112:8.3": "「若能如是，以其正慧如實隨觀，出離三有，便於欲有、色、無色有，能深厭背；",
  "lzh-iti112:8.4": "深厭背故，能正離欲；",
  "lzh-iti112:8.5": "正離欲故，能得解脫。",
  "lzh-iti112:8.6": "得解脫已，便自了知：",
  "lzh-iti112:9.1": "我生已盡，梵行已立，所作已辦，不受後有。」",
  "lzh-iti112:10.1": "爾時，世尊重攝此義而說頌曰：",
  "lzh-iti112:11.1": "「以正慧隨觀，",
  "lzh-iti112:11.2": "三界出離相，",
  "lzh-iti112:11.3": "能止息諸行，",
  "lzh-iti112:11.4": "得最上涅槃。",
  "lzh-iti112:11.5": "已解脫諸漏，",
  "lzh-iti112:11.6": "善修習瑜伽，",
  "lzh-iti112:11.7": "任持最後身，",
  "lzh-iti112:11.8": "降伏魔所使。」"
}