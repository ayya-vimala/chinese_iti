{
  "lzh-iti131:0.1": "本事經卷第七",
  "lzh-iti131:0.2": "(131)",
  "lzh-iti131:0.3": "大唐三藏法師玄奘奉　詔譯",
  "lzh-iti131:0.4": "三法品第三之二",
  "lzh-iti131:1.0": "吾從世尊聞如是語：",
  "lzh-iti131:1.1": "「苾芻當知！",
  "lzh-iti131:2.1": "略有三種補特伽羅，為義利故應當親近。",
  "lzh-iti131:2.2": "云何為三？",
  "lzh-iti131:3.1": "一、有一類補特伽羅，成就劣戒、劣定、劣慧；",
  "lzh-iti131:3.2": "二、有一類補特伽羅，成就等戒、等定、等慧；",
  "lzh-iti131:3.3": "三、有一類補特伽羅，成就勝戒、勝定、勝慧。",
  "lzh-iti131:3.4": "「諸有一類補特伽羅，成就劣戒、劣定、劣慧，為何義利應當親近？",
  "lzh-iti131:4.1": "謂於此類補特伽羅，無所希求，唯深悲愍，勸令勝進；",
  "lzh-iti131:4.2": "為此義利應當親近。",
  "lzh-iti131:4.3": "「諸有一類補特伽羅，成就等戒、等定、等慧，為何義利應當親近？",
  "lzh-iti131:5.1": "謂於此類補特伽羅，作是思惟：",
  "lzh-iti131:6.1": "彼當為我說相似戒，我當為彼說相似戒。",
  "lzh-iti131:6.2": "更互聽聞，令得相續，多有所作。",
  "lzh-iti131:6.3": "作是思惟：",
  "lzh-iti131:7.1": "彼當為我說相似定，我當為彼說相似定。",
  "lzh-iti131:7.2": "更互聽聞，令得相續，多有所作。",
  "lzh-iti131:7.3": "作是思惟：",
  "lzh-iti131:8.1": "彼當為我說相似慧，我當為彼說相似慧。",
  "lzh-iti131:8.2": "更互聽聞，令得相續，多有所作。",
  "lzh-iti131:8.3": "為此義利應當親近。",
  "lzh-iti131:8.4": "「諸有一類補特伽羅，成就勝戒、勝定、勝慧，為何義利應當親近？",
  "lzh-iti131:9.1": "謂於此類補特伽羅，作是思惟：",
  "lzh-iti131:10.1": "我當依彼，所有戒蘊，若未圓滿，修令圓滿；",
  "lzh-iti131:10.2": "若已圓滿，內攝正念，堅固任持。",
  "lzh-iti131:10.3": "作是思惟：",
  "lzh-iti131:11.1": "我當依彼，所有定蘊，若未圓滿，修令圓滿；",
  "lzh-iti131:11.2": "若已圓滿，內攝正念，堅固任持。",
  "lzh-iti131:11.3": "作是思惟：",
  "lzh-iti131:12.1": "我當依彼，所有慧蘊，若未圓滿，修令圓滿；",
  "lzh-iti131:12.2": "若已圓滿，內攝正念，堅固任持。",
  "lzh-iti131:12.3": "為此義利應當親近。",
  "lzh-iti131:12.4": "「如是名為略有三種補特伽羅，應當親近。」",
  "lzh-iti131:13.1": "爾時，世尊重攝此義而說頌曰：",
  "lzh-iti131:14.1": "「親劣為慈悲，親等為相益，",
  "lzh-iti131:14.2": "親勝為已德，圓滿或堅持。",
  "lzh-iti131:14.3": "親下士德劣，親中士德中，",
  "lzh-iti131:14.4": "親上士德勝，故應親上士。」"
}