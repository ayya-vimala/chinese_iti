{
  "lzh-iti61:0.1": "本事經卷第三",
  "lzh-iti61:0.2": "(61)",
  "lzh-iti61:0.3": "大唐三藏法師玄奘奉　詔譯",
  "lzh-iti61:0.4": "2 二法品(三-五)1二法品第二之一",
  "lzh-iti61:1.0": "吾從世尊聞如是語：",
  "lzh-iti61:1.1": "「苾芻當知！",
  "lzh-iti61:2.1": "若有苾芻成就二分，於現法中多諸憂苦，無喜樂住，有災有患、有惱有燒、有罪有責，為諸有情同梵行者之所訶毀，身壞命終生諸惡趣。",
  "lzh-iti61:2.2": "云何為二？",
  "lzh-iti61:3.1": "一、於根門不能守護；",
  "lzh-iti61:3.2": "二、於飲食不善知量。",
  "lzh-iti61:3.3": "諸有苾芻成就此二，於現法中多諸憂苦，無喜樂住，有災有患、有惱有燒、有罪有責，為諸有智同梵行者之所訶毀，身壞命終生諸惡趣。」",
  "lzh-iti61:4.1": "爾時，世尊重攝此義而說頌曰：",
  "lzh-iti61:5.1": "「若不能守護，眼等六根門，",
  "lzh-iti61:5.2": "飲食不知量，成不信懈怠。",
  "lzh-iti61:5.3": "彼於現法中，身心多受苦，",
  "lzh-iti61:5.4": "及有災有患，有惱有燒然；",
  "lzh-iti61:5.5": "行住與坐臥，若覺若夢中，",
  "lzh-iti61:5.6": "由彼二因緣，恒有罪有責。",
  "lzh-iti61:5.7": "居聚落空閑，眾中及靜處，",
  "lzh-iti61:5.8": "有智常訶責，當生惡趣中。」"
}