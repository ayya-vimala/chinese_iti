{
  "lzh-iti116:0.1": "本事經卷第六",
  "lzh-iti116:0.2": "(116)",
  "lzh-iti116:0.3": "大唐三藏法師玄奘奉　詔譯",
  "lzh-iti116:0.4": "3 三法品(六-七)1三法品第三之一",
  "lzh-iti116:1.0": "吾從世尊聞如是語：",
  "lzh-iti116:1.1": "「苾芻當知！",
  "lzh-iti116:2.1": "學有三種，若能於中離諸放逸，晝夜精勤，絕諸緣務，獨處空閑，無倒修學，未生諸漏令永不生，已生諸漏令永盡滅。",
  "lzh-iti116:2.2": "云何為三？",
  "lzh-iti116:3.1": "一者增上戒學；",
  "lzh-iti116:3.2": "二者增上心學；",
  "lzh-iti116:3.3": "三者增上慧學。",
  "lzh-iti116:3.4": "何等名為增上戒學？",
  "lzh-iti116:4.1": "謂諸苾芻具淨尸羅，安住、守護別解脫戒，軌範所行無不圓滿，於微小罪見大怖畏，具能受學所應學處，成就清淨身、語二業，成就淨命，成就淨見，如是名為增上戒學。",
  "lzh-iti116:4.2": "何等名為增上心學？",
  "lzh-iti116:5.1": "謂諸苾芻能正離欲惡不善法，有尋有伺，離生喜樂，具足安住最初靜慮，廣說乃至具足安住第四靜慮，如是名為增上心學。",
  "lzh-iti116:5.2": "何等名為增上慧學？",
  "lzh-iti116:6.1": "謂諸苾芻如實了知：",
  "lzh-iti116:7.1": "是苦聖諦、苦集聖諦、苦滅聖諦及能趣苦滅道聖諦，如是名為增上慧學。",
  "lzh-iti116:7.2": "如是三學，若能於中離諸放逸，晝夜精勤，絕諸緣務，獨處空閑，無倒修學，未生諸漏令永不生，已生諸漏令永盡滅。」",
  "lzh-iti116:8.1": "爾時，世尊重攝此義而說頌曰：",
  "lzh-iti116:9.1": "「戒、心、慧學三，智者應修學，",
  "lzh-iti116:9.2": "勤精進常安，",
  "lzh-iti116:9.3": "密禁守諸根；",
  "lzh-iti116:9.4": "晝夜處空閑，",
  "lzh-iti116:9.5": "絕世諸緣務，",
  "lzh-iti116:9.6": "勤修戒心慧，",
  "lzh-iti116:9.7": "如救自頭燃；",
  "lzh-iti116:9.8": "名學聖學處，",
  "lzh-iti116:9.9": "至所學後邊，",
  "lzh-iti116:9.10": "脫所脫無遺，",
  "lzh-iti116:9.11": "成清淨妙智；",
  "lzh-iti116:9.12": "得不動解脫，",
  "lzh-iti116:9.13": "已永斷諸漏，",
  "lzh-iti116:9.14": "盡生死苦邊，",
  "lzh-iti116:9.15": "後有更無有。」"
}