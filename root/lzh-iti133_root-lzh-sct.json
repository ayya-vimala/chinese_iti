{
  "lzh-iti133:0.1": "7本事經卷第七",
  "lzh-iti133:0.2": "(133)",
  "lzh-iti133:0.3": "大唐三藏法師玄奘奉　詔譯",
  "lzh-iti133:0.4": "三法品第三之二",
  "lzh-iti133:1.0": "吾從世尊聞如是語：",
  "lzh-iti133:1.1": "「苾芻當知！",
  "lzh-iti133:2.1": "諸有情身，常為三種勇健怨賊隨逐切害。",
  "lzh-iti133:2.2": "云何為三？",
  "lzh-iti133:3.1": "一者衰老勇健怨賊；",
  "lzh-iti133:3.2": "二者疾病勇健怨賊；",
  "lzh-iti133:3.3": "三者無常勇健怨賊。",
  "lzh-iti133:3.4": "如是三種勇健怨賊，常隨切害諸有情身。",
  "lzh-iti133:3.5": "有情身中，略有三法：",
  "lzh-iti133:4.1": "一者壽命；",
  "lzh-iti133:4.2": "二者煖氣；",
  "lzh-iti133:4.3": "三者心識。",
  "lzh-iti133:4.4": "如是三法，遠離身時，名為死沒。",
  "lzh-iti133:4.5": "臭穢屍骸，棄在塚間，無所復用。",
  "lzh-iti133:4.6": "所以者何？",
  "lzh-iti133:5.1": "是身虛偽，諸法合成，其中勝者，謂壽、煖、識。",
  "lzh-iti133:5.2": "而此諸法依因緣生，無常無強、無堅無力、迅速滅壞。",
  "lzh-iti133:5.3": "老病死賊常隨不捨，而諸愚夫無明所覆，寶愛耽著無厭捨心。",
  "lzh-iti133:5.4": "我聖弟子，能於如是假合成身，如實知見多諸過患，便於一切內外身中能深厭背；",
  "lzh-iti133:5.5": "深厭背故，能離貪欲；",
  "lzh-iti133:5.6": "離貪欲故，便得解脫。",
  "lzh-iti133:5.7": "得解脫已，便自了知：",
  "lzh-iti133:6.1": "我生已盡，梵行已立，所作已辦，不受後有。」",
  "lzh-iti133:7.1": "爾時，世尊重攝此義而說頌曰：",
  "lzh-iti133:8.1": "「一切有情身，",
  "lzh-iti133:8.2": "三怨賊隨害，",
  "lzh-iti133:8.3": "所謂老、病、死，曾無暫捨時。",
  "lzh-iti133:8.4": "眾法合成身，",
  "lzh-iti133:8.5": "虛偽無堅實，",
  "lzh-iti133:8.6": "若捨壽、煖、識，棄之於塚間。",
  "lzh-iti133:8.7": "愚夫無所知，",
  "lzh-iti133:8.8": "常寶愛耽著，",
  "lzh-iti133:8.9": "賢聖有智見，",
  "lzh-iti133:8.10": "厭之踰糞坑。",
  "lzh-iti133:8.11": "修無漏聖道，",
  "lzh-iti133:8.12": "斷三賊因緣，",
  "lzh-iti133:8.13": "證常樂涅槃，",
  "lzh-iti133:8.14": "永解脫三賊。",
  "lzh-iti133:8.15": "世間有智者，",
  "lzh-iti133:8.16": "當深厭自身，",
  "lzh-iti133:8.17": "求常樂涅槃，",
  "lzh-iti133:8.18": "精勤勿放逸。」"
}