{
  "lzh-iti72:0.1": "本事經卷第三",
  "lzh-iti72:0.2": "(72)",
  "lzh-iti72:0.3": "大唐三藏法師玄奘奉　詔譯",
  "lzh-iti72:0.4": "2 二法品(三-五)1二法品第二之一",
  "lzh-iti72:1.0": "吾從世尊聞如是語：",
  "lzh-iti72:1.1": "「苾芻當知！",
  "lzh-iti72:2.1": "有二妙智，應正尋思、應善稱量、應審觀察；",
  "lzh-iti72:2.2": "能得未得、能觸未觸、能證未證，能超愁歎、能滅憂苦、能會正理、能獲甘露、能證涅槃。",
  "lzh-iti72:2.3": "云何為二？",
  "lzh-iti72:3.1": "謂世間智及出世智。",
  "lzh-iti72:3.2": "「世間智者，謂於色蘊能正了知此為色蘊；",
  "lzh-iti72:3.3": "於受、想、行及識蘊中亦復如是。",
  "lzh-iti72:3.4": "於其地界能正了知此為地界；",
  "lzh-iti72:3.5": "於水、火、風及空識界亦復如是。",
  "lzh-iti72:3.6": "於其眼界能正了知此為眼界，於其色界及眼識界亦復如是；",
  "lzh-iti72:3.7": "於其耳界能正了知此為耳界，於其聲界及耳識界亦復如是；",
  "lzh-iti72:3.8": "於其鼻界能正了知此為鼻界，於其香界及鼻識界亦復如是；",
  "lzh-iti72:3.9": "於其舌界能正了知此為舌界，於其味界及舌識界亦復如是；",
  "lzh-iti72:3.10": "於其身界能正了知此為身界，於其觸界及身識界亦復如是；",
  "lzh-iti72:3.11": "於其意界能正了知此為意界，於其法界及意識界亦復如是。",
  "lzh-iti72:3.12": "於如此等世俗法中，如是如是，如實了知，智見通慧，現觀等覺，周遍照了，名世間智。",
  "lzh-iti72:3.13": "「諸聖弟子，於此所說世間智中，應正尋思，應善稱量，應審觀察：",
  "lzh-iti72:4.1": "此世間智正修習時，為能令生生法有情永脫生不？",
  "lzh-iti72:5.1": "為能令彼老法有情永脫老不？",
  "lzh-iti72:6.1": "病法、死法、愁法、歎法、憂法、苦法、不安隱法，亦復如是。",
  "lzh-iti72:6.2": "既審察已，能正了知：",
  "lzh-iti72:7.1": "此世間智正修習時，不能令彼生法有情永脫於生，不能令彼老法有情永脫於老，病法、死法、愁法、歎法、憂法、苦法、不安隱法，亦復如是。",
  "lzh-iti72:7.2": "所以者何？",
  "lzh-iti72:8.1": "此世間智非賢聖法，非能永出、非趣涅槃、非能永厭、非能永離、非能永滅、非能永寂，非真通慧、非正等覺，不證涅槃；",
  "lzh-iti72:8.2": "是感生法，是感老法、病法、死法、愁法、歎法、憂法、苦法、不安隱法。",
  "lzh-iti72:8.3": "彼於如是尋思稱量審觀察時，於世間法住怖畏想，於出世法住安靜想。",
  "lzh-iti72:8.4": "以於世間生怖畏故，都無執受；",
  "lzh-iti72:8.5": "無執受故，不生渴愛；",
  "lzh-iti72:8.6": "不渴愛故，便自內證究竟涅槃。",
  "lzh-iti72:8.7": "證涅槃已，便自了知：",
  "lzh-iti72:9.1": "我生已盡，梵行已立，所作已辦，不受後有。",
  "lzh-iti72:9.2": "是名於此世間智中，應正尋思、應善稱量、應審觀察。",
  "lzh-iti72:9.3": "「出世智者，謂於一切蘊界處中能正了知，如是諸法是無常性、苦性、病性、癰性、箭性、惱性、害性、怖性、熱性、壞性、滅性、災性、橫性、有疫癘性、虛性、偽性、空性、妄性、無實我性、難保信性。",
  "lzh-iti72:9.4": "於如是等諸法性中如實了知，智見通慧，現觀等覺，周遍照了，名出世智。",
  "lzh-iti72:9.5": "諸聖弟子，於此所說出世智中，應正尋思、應善稱量、應審觀察：",
  "lzh-iti72:10.1": "此出世智正修習時，為能令彼生法有情永脫生不？",
  "lzh-iti72:11.1": "為能令彼老法有情永脫老不？",
  "lzh-iti72:12.1": "病法、死法、愁法、歎法、憂法、苦法、不安隱法，亦復如是。",
  "lzh-iti72:12.2": "既審察已，能正了知：",
  "lzh-iti72:13.1": "此出世智正修習時，定能令彼生法有情永脫於生，定能令彼老法有情永脫於老，病法、死法、愁法、歎法、憂法、苦法、不安隱法，亦復如是。",
  "lzh-iti72:13.2": "所以者何？",
  "lzh-iti72:14.1": "此出世智是賢聖法，是能永出、是趣涅槃、是能永厭、是能永離、是能永滅、是能永寂，是真通慧、是正等覺、能證涅槃；",
  "lzh-iti72:14.2": "非感生法，非感老法、病法死法、愁法歎法、憂法苦法、不安隱法。",
  "lzh-iti72:14.3": "彼於如是尋思稱量審觀察時，於出世法生珍寶想；",
  "lzh-iti72:14.4": "於世間法生下賤想。",
  "lzh-iti72:14.5": "以於出世生珍寶故，便生歡喜；",
  "lzh-iti72:14.6": "生歡喜故，其心安適；",
  "lzh-iti72:14.7": "心安適故，身得輕安；",
  "lzh-iti72:14.8": "身輕安故，便受悅樂；",
  "lzh-iti72:14.9": "受悅樂故，心得寂定；",
  "lzh-iti72:14.10": "心寂定故，能實知見；",
  "lzh-iti72:14.11": "實知見故，能深厭背；",
  "lzh-iti72:14.12": "深厭背故，能正離欲；",
  "lzh-iti72:14.13": "正離欲故，能得解脫。",
  "lzh-iti72:14.14": "得解脫已，便自了知：",
  "lzh-iti72:15.1": "我生已盡，梵行已立，所作已辦，不受後有。",
  "lzh-iti72:15.2": "是名於此出世智中，應正尋思、應善稱量、應審觀察。",
  "lzh-iti72:15.3": "如是名為有二妙智，應正尋思、應善稱量、應審觀察；",
  "lzh-iti72:15.4": "能得未得、能觸未觸、能證未證，能超愁歎、能滅憂苦、能會正理、能獲甘露、能證涅槃。」",
  "lzh-iti72:16.1": "爾時，世尊重攝此義而說頌曰：",
  "lzh-iti72:17.1": "「有二種妙智，知者應尋思，",
  "lzh-iti72:17.2": "謂世出世間，能正盡眾苦。",
  "lzh-iti72:17.3": "應觀世間智，發生怖畏想，",
  "lzh-iti72:17.4": "都無有執受，展轉證涅槃；",
  "lzh-iti72:17.5": "應觀出世智，發生珍寶想，",
  "lzh-iti72:17.6": "由此生歡喜，便得身輕安。",
  "lzh-iti72:17.7": "輕安故悅樂，悅樂故心定，",
  "lzh-iti72:17.8": "由心得定故，便能生覺支；",
  "lzh-iti72:17.9": "覺支觀聖諦，永斷諸疑網，",
  "lzh-iti72:17.10": "無疑無所取，永脫眾苦邊。」",
  "lzh-iti72:18.1": "重攝前經嗢柁南曰：",
  "lzh-iti72:19.1": "二根、二焦惱二行、二戒見",
  "lzh-iti72:19.2": "二作及不作二智有二種"
}