{
  "lzh-iti124:0.1": "7本事經卷第七",
  "lzh-iti124:0.2": "(124)",
  "lzh-iti124:0.3": "大唐三藏法師玄奘奉　詔譯",
  "lzh-iti124:0.4": "三法品第三之二",
  "lzh-iti124:1.0": "吾從世尊聞如是語：",
  "lzh-iti124:1.1": "「苾芻當知！",
  "lzh-iti124:2.1": "於此世間子有三種。",
  "lzh-iti124:2.2": "云何為三？",
  "lzh-iti124:3.1": "一者等子；",
  "lzh-iti124:3.2": "二者勝子；",
  "lzh-iti124:3.3": "三者劣子。",
  "lzh-iti124:3.4": "云何等子？",
  "lzh-iti124:4.1": "謂有一類父母具戒，成調善法，能離殺生、離不與取、離欲邪行、離虛誑語、離飲諸酒生放逸處。",
  "lzh-iti124:4.2": "子亦具戒，成調善法，能離殺生、離不與取、離欲邪行、離虛誑語、離飲諸酒生放逸處，是名等子。",
  "lzh-iti124:4.3": "云何勝子？",
  "lzh-iti124:5.1": "謂有一類父母犯戒，成諸惡法，樂行殺生、行不與取、行欲邪行、行虛誑語、行飲諸酒生放逸處。",
  "lzh-iti124:5.2": "子能持戒，成調善法，能離殺生、離不與取、離欲邪行、離虛誑語、離飲諸酒生放逸處，是名勝子。",
  "lzh-iti124:5.3": "云何劣子？",
  "lzh-iti124:6.1": "謂有一類父母具戒，成調善法，能離殺生、離不與取、離欲邪行、離虛誑語、離飲諸酒生放逸處。",
  "lzh-iti124:6.2": "其子犯戒，成諸惡法，樂行殺生、行不與取、行欲邪行、行虛誑語、行飲諸酒生放逸處，是名劣子。",
  "lzh-iti124:6.3": "如是名為於此世間子有三種。」",
  "lzh-iti124:7.1": "爾時，世尊重攝此義而說頌曰：",
  "lzh-iti124:8.1": "「世間聰慧人，",
  "lzh-iti124:8.2": "欣樂等、勝子，",
  "lzh-iti124:8.3": "不欣樂劣子，",
  "lzh-iti124:8.4": "勿損壞家門。",
  "lzh-iti124:8.5": "應知三子中，",
  "lzh-iti124:8.6": "一劣二為勝，",
  "lzh-iti124:8.7": "佛正覺而說，",
  "lzh-iti124:8.8": "諸賢聖亦然；",
  "lzh-iti124:8.9": "二俱信尸羅，",
  "lzh-iti124:8.10": "聰慧無慳悋，",
  "lzh-iti124:8.11": "如晴夜滿月，",
  "lzh-iti124:8.12": "處眾曜威光，",
  "lzh-iti124:8.13": "應親近供養，",
  "lzh-iti124:8.14": "諸佛所稱揚，",
  "lzh-iti124:8.15": "遠離諸垢塵，",
  "lzh-iti124:8.16": "所行無怖畏。」"
}