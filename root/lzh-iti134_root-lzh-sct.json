{
  "lzh-iti134:0.1": "7本事經卷第七",
  "lzh-iti134:0.2": "(134)",
  "lzh-iti134:0.3": "大唐三藏法師玄奘奉　詔譯",
  "lzh-iti134:0.4": "三法品第三之二",
  "lzh-iti134:1.0": "吾從世尊聞如是語：",
  "lzh-iti134:1.1": "「苾芻當知！",
  "lzh-iti134:2.1": "諸福業事略有三種，應修、應習、應多修習。",
  "lzh-iti134:2.2": "云何為三？",
  "lzh-iti134:3.1": "一者施福業事；",
  "lzh-iti134:3.2": "二者戒福業事；",
  "lzh-iti134:3.3": "三者修福業事。",
  "lzh-iti134:3.4": "「何等名為施福業事？",
  "lzh-iti134:4.1": "謂有淨信諸善男子或善女人，能施種種飲食餚饍、香鬘衣服、車乘臥具、堂宇室宅、燈燭庭燎、諸資生具，如是名為施福業事。",
  "lzh-iti134:4.2": "「何等名為戒福業事？",
  "lzh-iti134:5.1": "謂有淨信諸善男子或善女人，能離殺生，究竟圓滿無犯清淨；",
  "lzh-iti134:5.2": "離不與取，究竟圓滿無犯清淨；",
  "lzh-iti134:5.3": "離欲邪行，究竟圓滿無犯清淨；",
  "lzh-iti134:5.4": "離虛誑語，究竟圓滿無犯清淨；",
  "lzh-iti134:5.5": "離飲諸酒生放逸處，究竟圓滿無犯清淨。",
  "lzh-iti134:5.6": "如是名為戒福業事。",
  "lzh-iti134:5.7": "「云何名為修福業事？",
  "lzh-iti134:6.1": "謂有淨信諸善男子或善女人，修慈俱心，遍滿一方，具足安住。",
  "lzh-iti134:6.2": "如是第二、第三、第四、上下方維，一切世界悉皆遍滿，具足安住，令慈俱心廣大無量，無怨無害，遍滿而住。",
  "lzh-iti134:6.3": "修悲俱心，遍滿一方，具足安住。",
  "lzh-iti134:6.4": "如是第二、第三、第四、上下方維，一切世界悉皆遍滿，具足安住，令悲俱心廣大無量，無怨無害，遍滿而住。",
  "lzh-iti134:6.5": "修喜俱心，遍滿一方，具足安住。",
  "lzh-iti134:6.6": "如是第二、第三、第四、上下方維，一切世界悉皆遍滿，具足安住，令喜俱心廣大無量，無怨無害，遍滿而住。",
  "lzh-iti134:6.7": "修捨俱心，遍滿一方，具足安住。",
  "lzh-iti134:6.8": "如是第二、第三、第四、上下方維，一切世界悉皆遍滿，具足安住，令捨俱心廣大無量，無怨無害，遍滿而住。",
  "lzh-iti134:6.9": "如是名為修福業事。",
  "lzh-iti134:6.10": "「於此所說三福業事，應修、應習、應多修習。」",
  "lzh-iti134:7.1": "爾時，世尊重攝此義而說頌曰：",
  "lzh-iti134:8.1": "「有三法應修、應習、多修習，",
  "lzh-iti134:8.2": "能得三種樂，所謂施、戒、修。",
  "lzh-iti134:8.3": "修施感多財，",
  "lzh-iti134:8.4": "修戒得長壽，",
  "lzh-iti134:8.5": "修慈悲喜捨，",
  "lzh-iti134:8.6": "當生清淨天。",
  "lzh-iti134:8.7": "世間有智人，",
  "lzh-iti134:8.8": "欲求殊勝樂，",
  "lzh-iti134:8.9": "應修此三福，",
  "lzh-iti134:8.10": "定當得無疑。」"
}