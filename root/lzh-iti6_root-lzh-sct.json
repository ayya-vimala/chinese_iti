{
  "lzh-iti6:0.1": "本事經卷第一",
  "lzh-iti6:0.2": "(6)",
  "lzh-iti6:0.3": "大唐三藏法師玄奘奉　詔譯",
  "lzh-iti6:0.4": "1 一法品(一-二)1一法品第一之一",
  "lzh-iti6:1.0": "吾從世尊聞如是語：",
  "lzh-iti6:1.1": "「苾芻當知！",
  "lzh-iti6:2.1": "一切有情，皆由自業，業為伴侶、業為生門、業為眷屬、業為依趣；",
  "lzh-iti6:2.2": "業能分定一切有情下、中、上品。",
  "lzh-iti6:2.3": "是故汝等，應當善知：",
  "lzh-iti6:3.1": "諸業自性、諸業因緣、諸業品類、諸業異熟、諸業盡滅，趣業滅道因緣資具。",
  "lzh-iti6:3.2": "苾芻汝等，如我所說，應正了知。",
  "lzh-iti6:3.3": "「云何應知諸業自性？",
  "lzh-iti6:4.1": "業自性者，謂或思業，或思已業。",
  "lzh-iti6:4.2": "如是應知諸業自性。",
  "lzh-iti6:4.3": "既正了知業自性已，云何應知諸業因緣？",
  "lzh-iti6:5.1": "業因緣者，謂諸貪愛。",
  "lzh-iti6:5.2": "如是應知諸業因緣。",
  "lzh-iti6:5.3": "既正了知諸業自性、業因緣已，云何應知諸業品類？",
  "lzh-iti6:6.1": "業品類者，謂別品類業，趣地獄身；",
  "lzh-iti6:6.2": "別品類業，趣傍生身；",
  "lzh-iti6:6.3": "別品類業，趣鬼界身；",
  "lzh-iti6:6.4": "別品類業，趣阿素洛界身；",
  "lzh-iti6:6.5": "別品類業，趣人界身；",
  "lzh-iti6:6.6": "別品類業，趣天界身。",
  "lzh-iti6:6.7": "如是應知諸業品類。",
  "lzh-iti6:6.8": "既正了知諸業自性、諸業因緣、業品類已，云何應知諸業異熟？",
  "lzh-iti6:7.1": "業異熟者，謂於此生造作諸業，即此生中能感諸有，或受、未受。",
  "lzh-iti6:7.2": "如是應知諸業異熟。",
  "lzh-iti6:7.3": "既正了知諸業自性、諸業因緣、諸業品類、業異熟已，云何應知諸業盡滅？",
  "lzh-iti6:8.1": "業盡滅者，謂愛滅故諸業盡滅。",
  "lzh-iti6:8.2": "如是應知諸業盡滅。",
  "lzh-iti6:8.3": "既正了知諸業自性、諸業因緣、諸業品類、諸業異熟、業盡滅已，云何應知趣業滅道因緣資具？",
  "lzh-iti6:9.1": "趣業滅道因緣資具者，謂八支聖道，即是正見、正思惟、正語、正業、正命、正精進、正念、正定。",
  "lzh-iti6:9.2": "如是應知趣業滅道因緣資具。",
  "lzh-iti6:9.3": "「苾芻當知！",
  "lzh-iti6:10.1": "諸有沙門或婆羅門，若能正知諸業自性、諸業因緣、諸業品類、諸業異熟、諸業盡滅、趣業滅道因緣資具，即能信我法毘奈耶。",
  "lzh-iti6:10.2": "若能信我法毘奈耶，即能入我法毘奈耶。",
  "lzh-iti6:10.3": "若能入我法毘奈耶，即能達我法毘奈耶修行梵行。",
  "lzh-iti6:10.4": "若能達我法毘奈耶修行梵行，即能究竟正盡諸業。",
  "lzh-iti6:10.5": "所以者何？",
  "lzh-iti6:11.1": "是諸沙門或婆羅門，既正了知諸業自性、諸業因緣、諸業品類、諸業異熟、諸業盡滅、趣業滅道因緣資具已，即於諸業能厭離滅，究竟解脫，得善解脫。",
  "lzh-iti6:11.2": "既善解脫，即能獨立。",
  "lzh-iti6:11.3": "既能獨立，即具善修。",
  "lzh-iti6:11.4": "既具善修，彼身壞已，法爾無有一切施設。」",
  "lzh-iti6:12.1": "爾時，世尊重攝此義而說頌曰：",
  "lzh-iti6:13.1": "「世間諸有情，居前中後際，",
  "lzh-iti6:13.2": "皆屬於自業，業為其伴侶。",
  "lzh-iti6:13.3": "業為彼生門，業為其眷屬，",
  "lzh-iti6:13.4": "業為所依趣，業能定三品。",
  "lzh-iti6:13.5": "隨業彼彼生，不定如輪轉，",
  "lzh-iti6:13.6": "或處天人中，或居四惡趣。",
  "lzh-iti6:13.7": "世間諸有情，皆隨業力轉，",
  "lzh-iti6:13.8": "非國財妻子，隨從往餘生。",
  "lzh-iti6:13.9": "彼於命終時，所有皆頓捨，",
  "lzh-iti6:13.10": "獨隨業而往，故皆由自業。",
  "lzh-iti6:13.11": "當來諸有情，雖受如是業，",
  "lzh-iti6:13.12": "若能依佛教，正信而出家，",
  "lzh-iti6:13.13": "彼於愚癡類，無師開導中，",
  "lzh-iti6:13.14": "名能善修行，不愚正法者。",
  "lzh-iti6:13.15": "故汝等苾芻，精勤勿放逸，",
  "lzh-iti6:13.16": "應善知諸業，相續正修行。",
  "lzh-iti6:13.17": "為盡業自性，及業因緣等，",
  "lzh-iti6:13.18": "修八支聖道，速令得圓滿。」"
}