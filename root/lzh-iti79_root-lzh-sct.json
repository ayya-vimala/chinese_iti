{
  "lzh-iti79:0.1": "本事經卷第三",
  "lzh-iti79:0.2": "(79)",
  "lzh-iti79:0.3": "大唐三藏法師玄奘奉　詔譯",
  "lzh-iti79:0.4": "2 二法品(三-五)1二法品第二之一",
  "lzh-iti79:1.0": "吾從世尊聞如是語：",
  "lzh-iti79:1.1": "「苾芻當知！",
  "lzh-iti79:2.1": "由二纏故，令諸天人，一類怯劣、一類勇猛。",
  "lzh-iti79:2.2": "有慧眼者能正觀察。",
  "lzh-iti79:2.3": "云何二纏？",
  "lzh-iti79:3.1": "謂有見纏；",
  "lzh-iti79:3.2": "無有見纏。",
  "lzh-iti79:3.3": "云何天人一類怯劣？",
  "lzh-iti79:4.1": "謂有天人，愛有、樂有、欣有、喜有，為滅有故說正法時，不能恭敬攝耳聽受，亦復不能住奉教心，不能隨順修如實見，惟生怯劣，退轉驚怖：",
  "lzh-iti79:5.1": "我等爾時當何所有？",
  "lzh-iti79:6.1": "我等爾時當如何有？",
  "lzh-iti79:7.1": "如是天人一類怯劣。",
  "lzh-iti79:7.2": "云何天人一類勇猛？",
  "lzh-iti79:8.1": "謂有天人，怖有、厭有、欣求無有，彼彼苦法所逼切故，攝受、執著如是如是諸惡見趣，作是念言：",
  "lzh-iti79:9.1": "『我若斷壞，隱沒不現，爾時乃名寂靜微妙。",
  "lzh-iti79:9.2": "』如是天人一類猛盛。",
  "lzh-iti79:9.3": "云何名為有慧眼者能正觀察？",
  "lzh-iti79:10.1": "謂聖聲聞如實觀察。",
  "lzh-iti79:10.2": "既觀察已，不於如實而生憍慢、不依如實而生憍慢、不因如實而生憍慢、不恃如實而生憍慢。",
  "lzh-iti79:10.3": "如實見已，便生厭背；",
  "lzh-iti79:10.4": "既厭背已，便能離欲；",
  "lzh-iti79:10.5": "既離欲已，便得解脫。",
  "lzh-iti79:10.6": "得解脫已，便自了知：",
  "lzh-iti79:11.1": "我生已盡，梵行已立，所作已辦，不受後有。",
  "lzh-iti79:11.2": "作是思惟：",
  "lzh-iti79:12.1": "世尊為彼喜樂諸有阿賴耶者、恒為常見所繫縛者，令滅有故，所說正法微細甚深、難見難悟、寂靜勝妙、非諸尋思所行境界、是諸審諦慧者所證、一切世間真實對治，謂能除滅憍慢渴愛，害阿賴耶，斷諸徑路，證真空性。」",
  "lzh-iti79:13.1": "「彼於諸色，求欲見時，雖復以眼觀於諸色，而不發起貪、瞋、癡等。",
  "lzh-iti79:13.2": "雖復有眼及好醜色而無貪欲亦無瞋恚。",
  "lzh-iti79:13.3": "所以者何？",
  "lzh-iti79:14.1": "愛恚等結皆永斷故。",
  "lzh-iti79:14.2": "彼於諸聲，求欲聞時，雖復以耳聽於諸聲，而不發起貪、瞋、癡等。",
  "lzh-iti79:14.3": "雖復有耳及好醜聲而無貪欲亦無瞋恚。",
  "lzh-iti79:14.4": "所以者何？",
  "lzh-iti79:15.1": "愛恚等結皆永斷故。",
  "lzh-iti79:15.2": "彼於諸香，求欲嗅時，雖復以鼻嗅於諸香，而不發起貪、瞋、癡等。",
  "lzh-iti79:15.3": "雖復有鼻及好醜香而無貪欲亦無瞋恚。",
  "lzh-iti79:15.4": "所以者何？",
  "lzh-iti79:16.1": "愛恚等結皆永斷故。",
  "lzh-iti79:16.2": "彼於諸味，求欲甞時，雖復以舌甞於諸味，而不發起貪、瞋、癡等。",
  "lzh-iti79:16.3": "雖復有舌及好醜味而無貪欲亦無瞋恚。",
  "lzh-iti79:16.4": "所以者何？",
  "lzh-iti79:17.1": "愛恚等結皆永斷故。",
  "lzh-iti79:17.2": "彼於諸觸，求欲覺時，雖復以身覺於諸觸，而不發起貪、瞋、癡等。",
  "lzh-iti79:17.3": "雖復有身及好醜觸而無貪欲亦無瞋恚。",
  "lzh-iti79:17.4": "所以者何？",
  "lzh-iti79:18.1": "愛恚等結皆永斷故。",
  "lzh-iti79:18.2": "彼於諸法，求欲知時，雖復以意知於諸法，而不發起貪、瞋、癡等。",
  "lzh-iti79:18.3": "離諸貪欲，證得究竟寂滅涅槃。",
  "lzh-iti79:18.4": "作是思惟：",
  "lzh-iti79:19.1": "世尊為彼怖畏諸有阿賴耶者、恒為斷見所繫縛者，令知業果無失壞故，所說正法現見、應時、易見、饒益、智者內證、一切世間真實對治，謂能除滅憍慢渴愛，害阿賴耶，斷諸徑路，證真空性，離諸貪欲，證得究竟寂滅涅槃。",
  "lzh-iti79:19.2": "如是名為有慧眼者能正觀察。",
  "lzh-iti79:19.3": "如是名為由二纏故，令諸天人——一類怯劣，一類勇猛——有慧眼者能正觀察。」",
  "lzh-iti79:20.1": "爾時，世尊重攝此義而說頌曰：",
  "lzh-iti79:21.1": "「由二纏所纏，",
  "lzh-iti79:21.2": "令諸天人眾，",
  "lzh-iti79:21.3": "一類有怯劣，",
  "lzh-iti79:21.4": "一類有勇猛。",
  "lzh-iti79:21.5": "有慧眼聲聞，",
  "lzh-iti79:21.6": "能如實觀察，",
  "lzh-iti79:21.7": "能除慢厭離，",
  "lzh-iti79:21.8": "究竟證涅槃。",
  "lzh-iti79:21.9": "復如實了知，",
  "lzh-iti79:21.10": "佛所說正法，",
  "lzh-iti79:21.11": "能滅斷常見，",
  "lzh-iti79:21.12": "及二愛無餘。",
  "lzh-iti79:21.13": "有慧眼龍王，",
  "lzh-iti79:21.14": "能普雨法雨，",
  "lzh-iti79:21.15": "滅諸煩惱焰，",
  "lzh-iti79:21.16": "令證大清涼。」",
  "lzh-iti79:22.1": "本事經卷第三挍正後序挍正後序此一卷經宋、鄉則同，同有四十三段，丹本唯有十八段耳。",
  "lzh-iti79:22.2": "多少如是不同文義，始終逈異如何去取？",
  "lzh-iti79:23.1": "今撿宋、鄉本經有四大錯，丹有二事以知其正。",
  "lzh-iti79:23.2": "何則？",
  "lzh-iti79:24.1": "此卷品名既是二法，則應始終唯說二法；",
  "lzh-iti79:24.2": "而宋、鄉本經四十三段皆是一法，則名義不相當，是一錯也。",
  "lzh-iti79:24.3": "又宋、鄉本卷初二段及第三段前六行文，則是諸本初卷三幅《心義經》一段十二行耳。",
  "lzh-iti79:24.4": "宋、鄉於此三重重寫，是二錯也。",
  "lzh-iti79:24.5": "第三段中「一類有情」已下，即是諸本初卷七幅《破僧經》一段十七行耳。",
  "lzh-iti79:24.6": "宋、鄉於此重重寫之，其乃至於四十一重，是三錯也。",
  "lzh-iti79:24.7": "其卷末頌云「貪欲瞋恚癡，覆藏及惱忿，不恨嫉與慳，耽嗜慢將害」者，即是諸本第二卷九幅結經頌，正云「貪恚及愚癡，覆藏惱忿恨，嫉慳與貪嗜，慢害將一切」之小訛變耳。",
  "lzh-iti79:24.8": "宋、鄉於此閑重寫之，是四錯也，故知大錯耳。",
  "lzh-iti79:24.9": "今此丹本十八段經，始從成就二分，終至二果二纏，皆是二法，即與品目名義相當，是一正也。",
  "lzh-iti79:24.10": "又按諸本，第四卷中七幅有結頌云「為通達律儀，厭知不淨果，纏覺悟宴坐，愧所作尋求」者，則結十二經為一頌。",
  "lzh-iti79:24.11": "其覺悟已下五經，即是諸本第四卷卷初五經。",
  "lzh-iti79:24.12": "其纏經、果經已上七經，即是丹本此卷卷末七經耳。",
  "lzh-iti79:24.13": "則列結相應，是二正也。",
  "lzh-iti79:24.14": "餘本則非，故今取此丹本為正云。"
}