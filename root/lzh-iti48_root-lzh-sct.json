{
  "lzh-iti48:0.1": "2本事經卷第二",
  "lzh-iti48:0.2": "(48)",
  "lzh-iti48:0.3": "大唐三藏法師玄奘奉　詔譯",
  "lzh-iti48:0.4": "一法品第一之二",
  "lzh-iti48:1.0": "吾從世尊聞如是語：",
  "lzh-iti48:1.1": "「苾芻當知！",
  "lzh-iti48:2.1": "一切修習福業事中，慈心解脫最為第一。",
  "lzh-iti48:2.2": "所以者何？",
  "lzh-iti48:3.1": "慈心解脫威德熾盛，映蔽一切諸福業事。",
  "lzh-iti48:3.2": "以彼諸事所有威德，欲比所修慈心解脫，十六分中亦不及一。",
  "lzh-iti48:3.3": "苾芻當知！",
  "lzh-iti48:4.1": "譬如小大諸國王中，轉輪聖王最為第一。",
  "lzh-iti48:4.2": "所以者何？",
  "lzh-iti48:5.1": "轉輪聖王威德熾盛，映蔽一切小大諸王。",
  "lzh-iti48:5.2": "以彼諸王所有威德比轉輪王，十六分中亦不及一。",
  "lzh-iti48:5.3": "諸福業事亦復如是，欲比所修慈心解脫，十六分中亦不及一。",
  "lzh-iti48:5.4": "又如小大諸星之中，其滿月輪最為第一。",
  "lzh-iti48:5.5": "所以者何？",
  "lzh-iti48:6.1": "是滿月輪威光熾盛，映蔽一切小大諸星。",
  "lzh-iti48:6.2": "以彼諸星所有威光比滿月輪，十六分中亦不及一。",
  "lzh-iti48:6.3": "諸福業事亦復如是，欲比所修慈心解脫，十六分中亦不及一。」",
  "lzh-iti48:7.1": "爾時，世尊重攝此義而說頌曰：",
  "lzh-iti48:8.1": "「一切福業事，比慈心解脫，",
  "lzh-iti48:8.2": "於十六分中，亦不能及一。",
  "lzh-iti48:8.3": "於一有情所，能修慈善心，",
  "lzh-iti48:8.4": "其福尚無邊，何況於一切！",
  "lzh-iti48:9.1": "諸有大國王，威伏於大地，",
  "lzh-iti48:9.2": "世間祠施會，一切無不為。",
  "lzh-iti48:9.3": "如是祠施福，比所修慈心，",
  "lzh-iti48:9.4": "於十六分中，亦不能及一。",
  "lzh-iti48:9.5": "如轉輪聖帝，威德蔽諸王，",
  "lzh-iti48:9.6": "亦如滿月輪，其光映諸宿。",
  "lzh-iti48:9.7": "如是諸所修，一切福業事，",
  "lzh-iti48:9.8": "皆為慈善心，威德之所覆。",
  "lzh-iti48:9.9": "修慈心解脫，若人若非人，",
  "lzh-iti48:9.10": "一切諸有情，皆不能為害。」"
}