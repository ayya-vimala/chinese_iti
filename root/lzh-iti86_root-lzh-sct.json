{
  "lzh-iti86:0.1": "2本事經卷第四",
  "lzh-iti86:0.2": "(86)",
  "lzh-iti86:0.3": "大唐三藏法師玄奘奉　詔譯",
  "lzh-iti86:0.4": "二法品第二之二",
  "lzh-iti86:1.0": "吾從世尊聞如是語：",
  "lzh-iti86:1.1": "「苾芻當知！",
  "lzh-iti86:2.1": "我為如來、應、正等覺，未成佛時居菩薩位，多分安住二種尋思。",
  "lzh-iti86:2.2": "云何為二？",
  "lzh-iti86:3.1": "一者如來居菩薩位，多分安住不害尋思欣喜悅樂。",
  "lzh-iti86:3.2": "如是安住不害尋思欣喜悅樂，是名第一多分尋思。",
  "lzh-iti86:3.3": "由住如是修習行迹，於諸有情都無損害，由此尋思，證得無量圓滿梵住。",
  "lzh-iti86:3.4": "二者如來居菩薩位，多分安住永斷尋思欣喜悅樂。",
  "lzh-iti86:3.5": "如是安住永斷尋思欣喜悅樂，是名第二多分尋思。",
  "lzh-iti86:3.6": "由住如是修習行迹，於不善法能正永斷，由此尋思，證得善根圓滿勝道。",
  "lzh-iti86:3.7": "我於爾時，安住如是二種尋思，精進勇猛，乃至自身一切血肉，悉皆枯竭，唯餘身肉骨筋皮纏裹，亦不放逸，乃至未知、未見、未得、未解、未證，所應知、見、得、解、證法，於其中間住不放逸，精進勇猛，曾無懈廢。",
  "lzh-iti86:3.8": "由不放逸，精進勇猛無懈廢故，速證無上正等菩提，速證無上清涼涅槃，速證無上一切智見。",
  "lzh-iti86:3.9": "是故汝等應如是學：",
  "lzh-iti86:4.1": "我當云何安住不害欣喜悅樂多分尋思、安住永斷欣喜悅樂多分尋思？",
  "lzh-iti86:5.1": "汝等苾芻，應如是學。」",
  "lzh-iti86:6.1": "爾時，世尊重攝此義而說頌曰：",
  "lzh-iti86:7.1": "「佛為菩薩時，多安住二法，",
  "lzh-iti86:7.2": "謂不害、永斷，欣喜悅樂思。",
  "lzh-iti86:7.3": "不害諸有情，修慈悲喜捨，",
  "lzh-iti86:7.4": "證無量梵住，圓滿不為難。",
  "lzh-iti86:7.5": "永斷不善法，一切煩惱纏，",
  "lzh-iti86:7.6": "證得諸善根，圓滿殊勝道。",
  "lzh-iti86:7.7": "常精進勇猛，無放逸而住，",
  "lzh-iti86:7.8": "證無上菩提，清涼涅槃等。」"
}