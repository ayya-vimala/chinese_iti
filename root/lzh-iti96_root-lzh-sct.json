{
  "lzh-iti96:0.1": "2本事經卷第四",
  "lzh-iti96:0.2": "(96)",
  "lzh-iti96:0.3": "大唐三藏法師玄奘奉　詔譯",
  "lzh-iti96:0.4": "二法品第二之二",
  "lzh-iti96:1.0": "吾從世尊聞如是語：",
  "lzh-iti96:1.1": "「苾芻當知！",
  "lzh-iti96:2.1": "世有二種補特伽羅，應深尊重、禮拜、供養，以敬愛心，親近而住。",
  "lzh-iti96:2.2": "云何為二？",
  "lzh-iti96:3.1": "所謂父、母。",
  "lzh-iti96:3.2": "若諸有情於其父母，深心尊重、禮拜、供養，以敬愛心親近而住，生無量福。",
  "lzh-iti96:3.3": "諸有智人咸共稱歎，聲譽普聞，處眾無畏，後不焦惱，無悔命終，身壞死後昇諸善趣，生於天中。",
  "lzh-iti96:3.4": "何緣有情應於父母深心尊重、禮拜、供養，以敬愛心親近而住？",
  "lzh-iti96:4.1": "父母於子有深重恩，所謂產生，慈心乳哺、洗拭將養令其長大，供給種種資身眾具，教示世間所有儀式，心常欲令離苦得樂，曾無暫捨，如影隨形。",
  "lzh-iti96:4.2": "是故父母，應深敬重、禮拜、供養，以敬愛心親近而住。",
  "lzh-iti96:4.3": "若諸有情，敬愛父母親近而住。",
  "lzh-iti96:4.4": "父母於其深心慈愍，除無益事，授有益事，制止眾惡，勸修眾善，為其娉娶貞良妻室，有時賜與珍寶財穀。",
  "lzh-iti96:4.5": "世間天人咸共稱歎，恭敬供養，親近加護，令無衰惱。",
  "lzh-iti96:4.6": "是故有情於其父母應深尊重、禮拜、供養，以敬愛心親近而住。」",
  "lzh-iti96:5.1": "爾時，世尊重攝此義而說頌曰：",
  "lzh-iti96:6.1": "「諸有樂福人，",
  "lzh-iti96:6.2": "應尊重父母，",
  "lzh-iti96:6.3": "禮拜修供養，",
  "lzh-iti96:6.4": "敬愛親近居。",
  "lzh-iti96:6.5": "世間聰慧人，",
  "lzh-iti96:6.6": "恭敬於父母，",
  "lzh-iti96:6.7": "恒時修供養，",
  "lzh-iti96:6.8": "常生歡喜心。",
  "lzh-iti96:6.9": "父母於世間，",
  "lzh-iti96:6.10": "恩深重難報，",
  "lzh-iti96:6.11": "除無益制惡，",
  "lzh-iti96:6.12": "授利勸修善，",
  "lzh-iti96:6.13": "與妻室資財，",
  "lzh-iti96:6.14": "慈心常覆護，",
  "lzh-iti96:6.15": "是故修供養，",
  "lzh-iti96:6.16": "無量福聚生，",
  "lzh-iti96:6.17": "現得勝名聞，",
  "lzh-iti96:6.18": "咸供養恭敬，",
  "lzh-iti96:6.19": "死生天善趣，",
  "lzh-iti96:6.20": "受妙樂無窮。",
  "lzh-iti96:6.21": "欲得生天人，",
  "lzh-iti96:6.22": "受五欲妙樂，",
  "lzh-iti96:6.23": "猶如天帝釋，",
  "lzh-iti96:6.24": "當供養父母。」",
  "lzh-iti96:7.1": "重攝前經嗢柁南曰：",
  "lzh-iti96:8.1": "善、尋、輪、戒、學無明慧、斷除",
  "lzh-iti96:8.2": "苦、毀謗、報恩無欺誑、父母",
  "lzh-iti96:8.3": "本事經卷第四"
}