{
  "lzh-iti111:0.1": "本事經卷第六",
  "lzh-iti111:0.2": "(111)",
  "lzh-iti111:0.3": "大唐三藏法師玄奘奉　詔譯",
  "lzh-iti111:0.4": "3 三法品(六-七)1三法品第三之一",
  "lzh-iti111:1.0": "吾從世尊聞如是語：",
  "lzh-iti111:1.1": "「苾芻當知！",
  "lzh-iti111:2.1": "諸有情界互相親近不相乖違：",
  "lzh-iti111:3.1": "諸劣勝解種類有情與劣勝解種類有情，更相親近參染承事；",
  "lzh-iti111:3.2": "諸妙勝解種類有情與妙勝解種類有情，更相親近，參染承事。",
  "lzh-iti111:3.3": "「在過去世諸有情界，已相親愛不相乖違：",
  "lzh-iti111:4.1": "諸劣勝解種類有情與劣勝解種類有情，已相親近參染承事；",
  "lzh-iti111:4.2": "諸妙勝解種類有情與妙勝解種類有情，已相親近參染承事。",
  "lzh-iti111:4.3": "在未來世諸有情界，當相親愛不相乖違：",
  "lzh-iti111:5.1": "諸劣勝解種類有情與劣勝解種類有情，當相親近參染承事；",
  "lzh-iti111:5.2": "諸妙勝解種類有情與妙勝解種類有情，當相親近參染承事。",
  "lzh-iti111:5.3": "在現在世諸有情界，現相親愛不相乖違：",
  "lzh-iti111:6.1": "諸劣勝解種類有情與劣勝解種類有情，現相親近參染承事；",
  "lzh-iti111:6.2": "諸妙勝解種類有情與妙勝解種類有情，現相親近參染承事。",
  "lzh-iti111:6.3": "「是故尊者解憍陳如，與其同類有六十人，恒集同修阿練若行。",
  "lzh-iti111:6.4": "摩訶迦葉與其同類，有無量人，恒集同修杜多妙行。",
  "lzh-iti111:6.5": "其舍利子與其同類，有無量人，恒集同修大智慧行。",
  "lzh-iti111:6.6": "大目乾連與其同類，有無量人，恒集同修大神通行。",
  "lzh-iti111:6.7": "拘瑟祉羅與其同類，有無量人，恒集同修無礙解行。",
  "lzh-iti111:6.8": "其滿慈子與其同類，有無量人，恒集同修說正法行。",
  "lzh-iti111:6.9": "迦多衍那與其同類，有無量人，恒集同修辯釋經行。",
  "lzh-iti111:6.10": "尊者善現與其同類，有無量人，恒集同修無諍住行。",
  "lzh-iti111:6.11": "纈麗伐多與其同類，有無量人，恒集同修諸靜慮行。",
  "lzh-iti111:6.12": "其優波離與其同類，有無量人，恒集同修持律之行。",
  "lzh-iti111:6.13": "物力士子與其同類，有無量人，恒集同修為僧敷設臥具等行。",
  "lzh-iti111:6.14": "尊者不滅與其同類，有無量人，恒同修集淨天眼行。",
  "lzh-iti111:6.15": "尊者阿難與其同類，有無量人，恒集同修樂多聞行。",
  "lzh-iti111:6.16": "其羅怙羅與其同類，有無量人，恒集同修樂持戒行。",
  "lzh-iti111:6.17": "童子迦葉與其同類，有無量人，恒集同修巧辯說行。",
  "lzh-iti111:6.18": "其劫比拏與其同類，有無量人，恒集同修教誡、教授大苾芻行。",
  "lzh-iti111:6.19": "尊者難陀與其同類，有無量人，恒集同修教誡、教授苾芻尼行。",
  "lzh-iti111:6.20": "優波西那與其同類，有無量人，恒集同修具威儀行。",
  "lzh-iti111:6.21": "妍美難陀與其同類，有六十人，恒集同修端嚴之行。",
  "lzh-iti111:6.22": "愚人天授與其同類，有六十人，恒集同修勃逆惡行。",
  "lzh-iti111:6.23": "「是故當知諸有情界，互相親近不相乖違：",
  "lzh-iti111:7.1": "諸劣勝解種類有情與劣勝解種類有情，更相親近參染承事；",
  "lzh-iti111:7.2": "諸妙勝解種類有情與妙勝解種類有情，更相親近參染承事。」",
  "lzh-iti111:8.1": "爾時，世尊重攝此義而說頌曰：",
  "lzh-iti111:9.1": "「如草木叢林，",
  "lzh-iti111:9.2": "亦如風火等，",
  "lzh-iti111:9.3": "物各以類聚，",
  "lzh-iti111:9.4": "有情界亦然。",
  "lzh-iti111:9.5": "愚者狎於愚，",
  "lzh-iti111:9.6": "智者親於智，",
  "lzh-iti111:9.7": "體知朋侶別，",
  "lzh-iti111:9.8": "應親有智人。",
  "lzh-iti111:9.9": "如凭破浮囊，",
  "lzh-iti111:9.10": "必沈於大海，",
  "lzh-iti111:9.11": "親近怠慢者，",
  "lzh-iti111:9.12": "定失智光明；",
  "lzh-iti111:9.13": "故應捨怠慢，",
  "lzh-iti111:9.14": "樂栖止空閑，",
  "lzh-iti111:9.15": "親近有智人，",
  "lzh-iti111:9.16": "速能殄眾苦。」"
}