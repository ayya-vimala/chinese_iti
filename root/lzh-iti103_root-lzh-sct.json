{
  "lzh-iti103:0.1": "3本事經卷第五",
  "lzh-iti103:0.2": "(103)",
  "lzh-iti103:0.3": "大唐三藏法師玄奘奉　詔譯",
  "lzh-iti103:0.4": "二法品第二之三",
  "lzh-iti103:1.0": "吾從世尊聞如是語：",
  "lzh-iti103:1.1": "「苾芻當知！",
  "lzh-iti103:2.1": "由二種法盡滅故死。",
  "lzh-iti103:2.2": "云何二法？",
  "lzh-iti103:3.1": "一、業；",
  "lzh-iti103:3.2": "二、壽。",
  "lzh-iti103:3.3": "由業盡故及壽盡故，決定命終。",
  "lzh-iti103:3.4": "若時有業，爾時有壽；",
  "lzh-iti103:3.5": "若時有壽，爾時有業。",
  "lzh-iti103:3.6": "所以者何？",
  "lzh-iti103:4.1": "如是二法恒常和合、無不和合，如是二法不可施設分析離散。",
  "lzh-iti103:4.2": "此時有業，彼時有壽；",
  "lzh-iti103:4.3": "此時有壽，彼時有業。",
  "lzh-iti103:4.4": "若有其業，即有其壽；",
  "lzh-iti103:4.5": "若有其壽，即有其業。",
  "lzh-iti103:4.6": "若無其業，即無其壽；",
  "lzh-iti103:4.7": "若無其壽，即無其業。",
  "lzh-iti103:4.8": "譬如燃燈，生焰發明，若有其焰，即有其明；",
  "lzh-iti103:4.9": "若有其明，即有其焰。",
  "lzh-iti103:4.10": "若無其焰，即無其明；",
  "lzh-iti103:4.11": "若無其明，即無其焰。",
  "lzh-iti103:4.12": "業、壽亦爾。",
  "lzh-iti103:4.13": "若有其業，即有其壽；",
  "lzh-iti103:4.14": "若有其壽，即有其業。",
  "lzh-iti103:4.15": "若無其業，即無其壽；",
  "lzh-iti103:4.16": "若無其壽，即無其業。",
  "lzh-iti103:4.17": "如是二法盡滅故死。」",
  "lzh-iti103:5.1": "爾時，世尊重攝此義而說頌曰：",
  "lzh-iti103:6.1": "「二法恒相隨，",
  "lzh-iti103:6.2": "謂業及與壽，",
  "lzh-iti103:6.3": "業有壽亦有，",
  "lzh-iti103:6.4": "業無壽亦無。",
  "lzh-iti103:6.5": "壽業未消亡，",
  "lzh-iti103:6.6": "有情終不死，",
  "lzh-iti103:6.7": "壽業若盡滅，",
  "lzh-iti103:6.8": "含識死無疑。」"
}