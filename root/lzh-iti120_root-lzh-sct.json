{
  "lzh-iti120:0.1": "本事經卷第六",
  "lzh-iti120:0.2": "(120)",
  "lzh-iti120:0.3": "大唐三藏法師玄奘奉　詔譯",
  "lzh-iti120:0.4": "3 三法品(六-七)1三法品第三之一",
  "lzh-iti120:1.0": "吾從世尊聞如是語：",
  "lzh-iti120:1.1": "「苾芻當知！",
  "lzh-iti120:2.1": "若諸苾芻，具調善戒、具調善法、具調善慧，彼於我法毘柰耶中已具修行，名最上士。",
  "lzh-iti120:2.2": "云何苾芻具調善戒？",
  "lzh-iti120:3.1": "謂諸苾芻具淨尸羅，安住、守護別解脫戒，軌範所行無不圓滿，於微小罪見大怖畏，具能受學所應學處，成就清淨身、語二業，成就淨命，成就淨見，是名苾芻具調善戒。",
  "lzh-iti120:3.2": "既具如是調善戒已，云何苾芻具調善法？",
  "lzh-iti120:4.1": "謂諸苾芻勤修七種菩提分法，具足安住，是名苾芻具調善法。",
  "lzh-iti120:4.2": "既具如是調善尸羅、調善法已，云何苾芻具調善慧？",
  "lzh-iti120:5.1": "謂諸苾芻永盡諸漏，得真無漏，心善解脫，慧善解脫，於現法中具足安住，自證通慧，能自了知：",
  "lzh-iti120:6.1": "我生已盡，梵行已立，所作已辦，不受後有。",
  "lzh-iti120:6.2": "是名苾芻具調善慧。",
  "lzh-iti120:6.3": "如是名為若有苾芻具調善戒、具調善法、具調善慧，彼於我法毘柰耶中已具修行，名最上士。」",
  "lzh-iti120:7.1": "爾時，世尊重攝此義而說頌曰：",
  "lzh-iti120:8.1": "「若身語意思，",
  "lzh-iti120:8.2": "離諸惡不善，",
  "lzh-iti120:8.3": "名具調善戒，",
  "lzh-iti120:8.4": "有慚愧苾芻。",
  "lzh-iti120:8.5": "若能善修行，",
  "lzh-iti120:8.6": "七菩提分法，",
  "lzh-iti120:8.7": "名具調善法，",
  "lzh-iti120:8.8": "有妙定苾芻。",
  "lzh-iti120:8.9": "若能正了知，",
  "lzh-iti120:8.10": "自永盡諸漏，",
  "lzh-iti120:8.11": "名具調善慧，",
  "lzh-iti120:8.12": "真無漏苾芻。",
  "lzh-iti120:8.13": "若具三調善，",
  "lzh-iti120:8.14": "威德世難思，",
  "lzh-iti120:8.15": "若已具修行，",
  "lzh-iti120:8.16": "最上聰明士。」"
}