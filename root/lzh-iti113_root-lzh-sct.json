{
  "lzh-iti113:0.1": "本事經卷第六",
  "lzh-iti113:0.2": "(113)",
  "lzh-iti113:0.3": "大唐三藏法師玄奘奉　詔譯",
  "lzh-iti113:0.4": "3 三法品(六-七)1三法品第三之一",
  "lzh-iti113:1.0": "吾從世尊聞如是語：",
  "lzh-iti113:1.1": "「苾芻當知！",
  "lzh-iti113:2.1": "三因、三緣，令諸有情希求利養，生多過患。",
  "lzh-iti113:2.2": "云何為三？",
  "lzh-iti113:3.1": "一者貪欲為因、為緣，令諸有情希求利養，生多過患。",
  "lzh-iti113:3.2": "二者耽著為因、為緣，令諸有情希求利養，生多過患。",
  "lzh-iti113:3.3": "三者受用不見過患為因、為緣，令諸有情希求利養，生多過患。",
  "lzh-iti113:3.4": "汝等苾芻，不應起此三因、三緣，希求利養生多過患。",
  "lzh-iti113:3.5": "「有諸苾芻，具此所說三因、三緣，往施主家求勝利養，或時其家，怱遽無賴，見已慼然，默不敬問，不起承迎、不延就座、不共談論。",
  "lzh-iti113:3.6": "彼見此相，便起念言：",
  "lzh-iti113:4.1": "『此施主家，恒相敬待，誰所詭侫，頓使其然？",
  "lzh-iti113:5.1": "』由此因緣，便於彼所，不忍、不悅，起恚害心，或發身、語惡不善業，因斯墜墮諸惡趣中，受不愛果。",
  "lzh-iti113:5.2": "「苾芻當知！",
  "lzh-iti113:6.1": "我觀世間諸有情類，或由利養擾亂其心，身壞命終，墮諸惡趣，生地獄中，受不愛果。",
  "lzh-iti113:6.2": "我觀世間諸有情類，或由衰損擾亂其心，身壞命終，墮諸惡趣，生地獄中，受不愛果。",
  "lzh-iti113:6.3": "我觀世間諸有情類，或由利養及以衰損擾亂其心，身壞命終，墮諸惡趣，生地獄中，受不愛果。",
  "lzh-iti113:6.4": "所以者何？",
  "lzh-iti113:7.1": "愚癡凡夫被諸利養，先破其膜；",
  "lzh-iti113:7.2": "既破膜已，復破其皮；",
  "lzh-iti113:7.3": "既破皮已，復破其肉；",
  "lzh-iti113:7.4": "既破肉已，復斷筋脈；",
  "lzh-iti113:7.5": "斷筋脈已，復破其骨；",
  "lzh-iti113:7.6": "既破骨已，復傷髓腦，然後方住。",
  "lzh-iti113:7.7": "「是故汝等應如是學：",
  "lzh-iti113:8.1": "我當云何不被利養擾亂其心？",
  "lzh-iti113:9.1": "我當云何不被衰損擾亂其心？",
  "lzh-iti113:10.1": "我當云何不被利養及以衰損擾亂其心？",
  "lzh-iti113:11.1": "獨處空閑勤修聖行，速證無上常樂涅槃。",
  "lzh-iti113:11.2": "汝等苾芻，應如是學。」",
  "lzh-iti113:12.1": "爾時，世尊重攝此義而說頌曰：",
  "lzh-iti113:13.1": "「由三種因緣，希求諸利養，",
  "lzh-iti113:13.2": "壞種種功德，及退失人天。",
  "lzh-iti113:13.3": "諸有聰明人，遇利養衰損，",
  "lzh-iti113:13.4": "其心善安定，不動如山王；",
  "lzh-iti113:13.5": "常靜慮安然，正觀諸法義，",
  "lzh-iti113:13.6": "修深細智見，證常樂涅槃。」"
}