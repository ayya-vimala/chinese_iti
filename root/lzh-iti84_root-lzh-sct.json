{
  "lzh-iti84:0.1": "2本事經卷第四",
  "lzh-iti84:0.2": "(84)",
  "lzh-iti84:0.3": "大唐三藏法師玄奘奉　詔譯",
  "lzh-iti84:0.4": "二法品第二之二",
  "lzh-iti84:1.0": "吾從世尊聞如是語：",
  "lzh-iti84:1.1": "「苾芻當知！",
  "lzh-iti84:2.1": "尋求有二，更無第三。",
  "lzh-iti84:2.2": "云何為二？",
  "lzh-iti84:3.1": "謂聖尋求、非聖尋求。",
  "lzh-iti84:3.2": "云何名為非聖尋求？",
  "lzh-iti84:4.1": "謂有一類，已有老法，尋求老法；",
  "lzh-iti84:4.2": "已有病法，尋求病法；",
  "lzh-iti84:4.3": "已有死法，尋求死法；",
  "lzh-iti84:4.4": "已有愁法，尋求愁法；",
  "lzh-iti84:4.5": "已有染法，尋求染法。",
  "lzh-iti84:4.6": "云何老法？",
  "lzh-iti84:5.1": "所謂妻子、奴婢、僕使，象馬、牛羊、鷄猪、田宅，金銀財穀是名老法。",
  "lzh-iti84:5.2": "如是老法，是諸有情生死苦本。",
  "lzh-iti84:5.3": "愚夫異生，於此守護染愛耽著，由此不能解脫生死，故名老法。",
  "lzh-iti84:5.4": "云何病法？",
  "lzh-iti84:6.1": "所謂妻子、奴婢、僕使，廣說乃至由此不能解脫生死，故名病法。",
  "lzh-iti84:6.2": "云何死法？",
  "lzh-iti84:7.1": "所謂妻子、奴婢、僕使，廣說乃至由此不能解脫生死，故名死法。",
  "lzh-iti84:7.2": "云何愁法？",
  "lzh-iti84:8.1": "所謂妻子、奴婢、僕使，廣說乃至由此不能解脫生死，故名愁法。",
  "lzh-iti84:8.2": "云何染法？",
  "lzh-iti84:9.1": "所謂妻子、奴婢、僕使，象馬、牛羊、鷄猪、田宅，金銀財穀是名染法。",
  "lzh-iti84:9.2": "如是染法，是諸有情生死苦本。",
  "lzh-iti84:9.3": "愚夫異生，於此守護染愛耽著，由此不能解脫生死，故名染法。",
  "lzh-iti84:9.4": "若有於此愛樂尋求，當知是名非聖尋求；",
  "lzh-iti84:9.5": "如是尋求，如來終不稱揚讚歎，唯勸導之，令知捨離。",
  "lzh-iti84:9.6": "何緣如是非聖尋求，如來終不稱揚讚歎，唯勸導之，令知捨離？",
  "lzh-iti84:10.1": "由此尋求非賢聖法，非能出離、非趣涅槃、非厭非離、非滅非靜、非得通慧、非成等覺、非證涅槃；",
  "lzh-iti84:10.2": "由此尋求，能引一切生、老、病、死、愁、歎、憂、苦、諸熱惱法。",
  "lzh-iti84:10.3": "是故如是非聖尋求，如來終不稱揚讚歎，唯勸導之，令知捨離。",
  "lzh-iti84:10.4": "「云何名為是聖尋求？",
  "lzh-iti84:11.1": "謂有一類已有老法，能自了知我有老法，能如實知老法過患，尋求畢竟無老無上安樂涅槃。",
  "lzh-iti84:11.2": "已有病法，能自了知我有病法，能如實知病法過患，尋求畢竟無病無上安樂涅槃。",
  "lzh-iti84:11.3": "已有死法，能自了知我有死法，能如實知死法過患，尋求畢竟無死無上安樂涅槃。",
  "lzh-iti84:11.4": "已有愁法，能自了知我有愁法，能如實知愁法過患，尋求畢竟無愁無上安樂涅槃。",
  "lzh-iti84:11.5": "已有染法，能自了知我有染法，能如實知染法過患，尋求畢竟無染無上安樂涅槃。",
  "lzh-iti84:11.6": "如是名為是聖尋求。",
  "lzh-iti84:11.7": "如是尋求，一切如來稱揚讚歎。",
  "lzh-iti84:11.8": "何緣如是是聖尋求，一切如來稱揚讚歎？",
  "lzh-iti84:12.1": "由此尋求是賢聖法，能永出離、能趣涅槃、能厭能離、能滅能靜、能得通慧、能成等覺、能證涅槃。",
  "lzh-iti84:12.2": "由此尋求，能超一切生、老、病、死、愁、歎、憂、苦，生死熱惱。",
  "lzh-iti84:12.3": "是故如是是聖尋求，一切如來稱揚讚歎。",
  "lzh-iti84:12.4": "如是名為尋求有二，更無第三。",
  "lzh-iti84:12.5": "是故汝等應如是學：",
  "lzh-iti84:13.1": "我當云何遠離如是非聖尋求，修行如是是聖尋求？",
  "lzh-iti84:14.1": "汝等苾芻，應如是學。」",
  "lzh-iti84:15.1": "爾時，世尊重攝此義而說頌曰：",
  "lzh-iti84:16.1": "「一切有情類，",
  "lzh-iti84:16.2": "有二種尋求，",
  "lzh-iti84:16.3": "更無有第三，",
  "lzh-iti84:16.4": "謂聖與非聖。",
  "lzh-iti84:16.5": "不知老病死、愁染法過患，",
  "lzh-iti84:16.6": "希求深愛著，",
  "lzh-iti84:16.7": "名非聖尋求；",
  "lzh-iti84:16.8": "此增長眾苦，",
  "lzh-iti84:16.9": "出離未為期，",
  "lzh-iti84:16.10": "從生復至生，",
  "lzh-iti84:16.11": "或高或下趣。",
  "lzh-iti84:16.12": "善知老病死、愁染法過患，",
  "lzh-iti84:16.13": "希求彼寂滅，",
  "lzh-iti84:16.14": "名真聖尋求；",
  "lzh-iti84:16.15": "此損減眾苦，",
  "lzh-iti84:16.16": "速證於涅槃，",
  "lzh-iti84:16.17": "永安樂清涼，",
  "lzh-iti84:16.18": "常無漏無怖。",
  "lzh-iti84:16.19": "彼非聖尋求，",
  "lzh-iti84:16.20": "諸佛所呵毀，",
  "lzh-iti84:16.21": "是生死根本，",
  "lzh-iti84:16.22": "智者當遠離。",
  "lzh-iti84:16.23": "此真聖尋求，",
  "lzh-iti84:16.24": "諸佛所稱讚，",
  "lzh-iti84:16.25": "是趣涅槃道，",
  "lzh-iti84:16.26": "有智者應修。」",
  "lzh-iti84:17.1": "重攝前經嗢柁南曰：",
  "lzh-iti84:18.1": "為通達、律儀厭、知、不淨、界",
  "lzh-iti84:18.2": "纏、覺悟、宴坐愧、所作、尋求"
}