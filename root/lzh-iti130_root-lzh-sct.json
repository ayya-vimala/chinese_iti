{
  "lzh-iti130:0.1": "7本事經卷第七",
  "lzh-iti130:0.2": "(130)",
  "lzh-iti130:0.3": "大唐三藏法師玄奘奉　詔譯",
  "lzh-iti130:0.4": "三法品第三之二",
  "lzh-iti130:1.0": "吾從世尊聞如是語：",
  "lzh-iti130:1.1": "「苾芻當知！",
  "lzh-iti130:2.1": "根有三種，其性甚深、顯了甚深，其性難見、顯了難見。",
  "lzh-iti130:2.2": "云何為三？",
  "lzh-iti130:3.1": "一者未知當知根；",
  "lzh-iti130:3.2": "二者知根；",
  "lzh-iti130:3.3": "三者具知根。",
  "lzh-iti130:3.4": "「何等名為未知當知根？",
  "lzh-iti130:4.1": "謂我法中諸聖弟子，於未見知諸苦聖諦，為見為知，發生樂欲，策勵精進，攝心持心。",
  "lzh-iti130:4.2": "於未見知苦集聖諦，為見為知，發生樂欲，策勵精進，攝心持心。",
  "lzh-iti130:4.3": "於未見知苦滅聖諦，為見為知，發生樂欲，策勵精進，攝心持心。",
  "lzh-iti130:4.4": "於未見知能趣苦滅真道聖諦，為見為知，發生樂欲，策勵精進，攝心持心，是名未知當知根。",
  "lzh-iti130:4.5": "「何等名為知根？",
  "lzh-iti130:5.1": "謂我法中諸聖弟子，如實了知：",
  "lzh-iti130:6.1": "是苦聖諦，是苦集聖諦，是苦滅聖諦，是能趣苦滅真道聖諦。",
  "lzh-iti130:6.2": "是名知根。",
  "lzh-iti130:6.3": "「何等名為具知根？",
  "lzh-iti130:7.1": "謂我法中諸聖弟子，諸漏已盡，得真無漏，心善解脫，慧善解脫，能正了知：",
  "lzh-iti130:8.1": "我生已盡，梵行已立，所作已辦，不受後有。",
  "lzh-iti130:8.2": "是名具知根。",
  "lzh-iti130:8.3": "「如是名為根有三種，其性甚深、顯了甚深，其性難見、顯了難見。」",
  "lzh-iti130:9.1": "爾時，世尊重攝此義而說頌曰：",
  "lzh-iti130:10.1": "「於我正法中，",
  "lzh-iti130:10.2": "聖弟子有學，",
  "lzh-iti130:10.3": "順修正直路，",
  "lzh-iti130:10.4": "是名第一根。",
  "lzh-iti130:10.5": "正知苦聖諦，",
  "lzh-iti130:10.6": "及苦集苦滅，",
  "lzh-iti130:10.7": "能趣苦滅道，",
  "lzh-iti130:10.8": "是名第二根。",
  "lzh-iti130:10.9": "第三根當知，",
  "lzh-iti130:10.10": "諸漏皆永盡，",
  "lzh-iti130:10.11": "證得真無漏，",
  "lzh-iti130:10.12": "心慧善解脫，",
  "lzh-iti130:10.13": "知我生已盡，",
  "lzh-iti130:10.14": "及梵行已立，",
  "lzh-iti130:10.15": "所作皆已辦，",
  "lzh-iti130:10.16": "不受後有身。",
  "lzh-iti130:10.17": "身心常寂靜，",
  "lzh-iti130:10.18": "善攝護諸根，",
  "lzh-iti130:10.19": "任持最後身，",
  "lzh-iti130:10.20": "降伏魔所使。」"
}