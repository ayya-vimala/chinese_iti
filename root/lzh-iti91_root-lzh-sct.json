{
  "lzh-iti91:0.1": "2本事經卷第四",
  "lzh-iti91:0.2": "(91)",
  "lzh-iti91:0.3": "大唐三藏法師玄奘奉　詔譯",
  "lzh-iti91:0.4": "二法品第二之二",
  "lzh-iti91:1.0": "吾從世尊聞如是語：",
  "lzh-iti91:1.1": "「苾芻當知！",
  "lzh-iti91:2.1": "一切如來、應、正等覺，憐愍世間出興於世，為欲永斷、除捨二法，轉於賢聖無上法輪。",
  "lzh-iti91:2.2": "一切世間，所有沙門或婆羅門、天、魔、梵等，曾未有能如法轉者。",
  "lzh-iti91:2.3": "云何二法？",
  "lzh-iti91:3.1": "一者無明；",
  "lzh-iti91:3.2": "二者有愛。",
  "lzh-iti91:3.3": "一切如來、應、正等覺，憐愍世間出興於世，皆為永斷、除捨此二，轉於賢聖無上法輪，廣說乃至曾未有能如法轉者。",
  "lzh-iti91:3.4": "若能永斷、除捨一切所有無明及諸有愛，令其永盡無有遺餘，便能永斷一切煩惱諸雜染法。",
  "lzh-iti91:3.5": "是則名為出諸坑塹、越諸垣牆、破諸關鍵、摧伊師迦，是真賢聖，是正法幢、是大沙門、是婆羅門、是真聰慧、是真沐浴、是真智者、是真調順至調順地，名世福田。」",
  "lzh-iti91:4.1": "爾時，世尊重攝此義而說頌曰：",
  "lzh-iti91:5.1": "「無上正等覺，商主世間尊，",
  "lzh-iti91:5.2": "大雄大丈夫，拔眾毒箭者，",
  "lzh-iti91:5.3": "哀愍諸世間，為斷除二法，",
  "lzh-iti91:5.4": "謂無明、有愛，轉無上法輪。",
  "lzh-iti91:5.5": "是苦是苦因，是眾苦永滅，",
  "lzh-iti91:5.6": "是八支聖道，趣滅苦涅槃。",
  "lzh-iti91:5.7": "智者聞斯法，信解等堅牢，",
  "lzh-iti91:5.8": "達諸法正真，斷無明、有愛。",
  "lzh-iti91:5.9": "無明、有愛除，諸雜染皆滅，",
  "lzh-iti91:5.10": "至善調順地，名世良福田。」"
}