{
  "lzh-iti56:0.1": "2本事經卷第二",
  "lzh-iti56:0.2": "(56)",
  "lzh-iti56:0.3": "大唐三藏法師玄奘奉　詔譯",
  "lzh-iti56:0.4": "一法品第一之二",
  "lzh-iti56:1.0": "吾從世尊聞如是語：",
  "lzh-iti56:1.1": "「苾芻當知！",
  "lzh-iti56:2.1": "有一最勝補特伽羅，彼於世間若不出現，無量有情退失聖慧。",
  "lzh-iti56:2.2": "云何為一補特伽羅？",
  "lzh-iti56:3.1": "所謂如來、應、正等覺。",
  "lzh-iti56:3.2": "所以者何？",
  "lzh-iti56:4.1": "若諸如來、應、正等覺不現世間，無能宣說修聖慧法，故諸有情退失聖慧。",
  "lzh-iti56:4.2": "苾芻當知！",
  "lzh-iti56:5.1": "諸有退失親友財位，名小退失；",
  "lzh-iti56:5.2": "退失聖慧，名大退失。",
  "lzh-iti56:5.3": "所以者何？",
  "lzh-iti56:6.1": "若諸有情退失聖慧，於現法中多諸憂苦，無喜樂住，有災有患有惱有燒，及於當來長夜受苦，及受種種猛利災害，增長血滴，常遊死路，數墮地獄、餓鬼、傍生、阿素洛趣，數受人天生死憂苦。",
  "lzh-iti56:6.2": "所以者何？",
  "lzh-iti56:7.1": "由彼有情於其聖慧未能隨覺、未能通達，故於六趣生死輪迴。",
  "lzh-iti56:7.2": "若諸有情證得聖慧，便能出離正盡苦邊。",
  "lzh-iti56:7.3": "是故汝等應如是學：",
  "lzh-iti56:8.1": "我當云何修習聖慧令不退失？",
  "lzh-iti56:9.1": "我當云何於諸聖慧隨覺通達？",
  "lzh-iti56:10.1": "汝等苾芻，應如是學。」",
  "lzh-iti56:11.1": "爾時，世尊重攝此義而說頌曰：",
  "lzh-iti56:12.1": "「如來不出現，世間諸有情，",
  "lzh-iti56:12.2": "無救無歸依，皆退失聖慧。",
  "lzh-iti56:12.3": "失親友財位，是名小退失，",
  "lzh-iti56:12.4": "若失真聖慧，是名大退失。",
  "lzh-iti56:12.5": "我觀諸世間，失無上聖慧，",
  "lzh-iti56:12.6": "輪轉於生死，受諸名色身。",
  "lzh-iti56:12.7": "彼於現法中，有苦無上樂，",
  "lzh-iti56:12.8": "於當來長夜，久生死輪迴。",
  "lzh-iti56:12.9": "若欲求聖慧，正盡眾苦邊，",
  "lzh-iti56:12.10": "當願諸如來，數出現於世。」"
}