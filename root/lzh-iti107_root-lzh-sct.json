{
  "lzh-iti107:0.1": "3本事經卷第五",
  "lzh-iti107:0.2": "(107)",
  "lzh-iti107:0.3": "大唐三藏法師玄奘奉　詔譯",
  "lzh-iti107:0.4": "二法品第二之三",
  "lzh-iti107:1.0": "吾從世尊聞如是語：",
  "lzh-iti107:1.1": "「苾芻當知！",
  "lzh-iti107:2.1": "死有二種。",
  "lzh-iti107:2.2": "云何為二？",
  "lzh-iti107:3.1": "一者不調伏死；",
  "lzh-iti107:3.2": "二者調伏死。",
  "lzh-iti107:3.3": "云何名為不調伏死？",
  "lzh-iti107:4.1": "謂諸愚夫無聞異生，未能親覲正見善士、未能了知善士之法，於善士法未自調順。",
  "lzh-iti107:4.2": "彼隨觀見：",
  "lzh-iti107:5.1": "色即是我，色屬於我，色在我中，我在色中。",
  "lzh-iti107:5.2": "彼隨觀見：",
  "lzh-iti107:6.1": "受即是我，受屬於我，受在我中，我在受中。",
  "lzh-iti107:6.2": "彼隨觀見：",
  "lzh-iti107:7.1": "想即是我，想屬於我，想在我中，我在想中。",
  "lzh-iti107:7.2": "彼隨觀見：",
  "lzh-iti107:8.1": "行即是我，行屬於我，行在我中，我在行中。",
  "lzh-iti107:8.2": "彼隨觀見：",
  "lzh-iti107:9.1": "識即是我，識屬於我，識在我中，我在識中。",
  "lzh-iti107:9.2": "眼見色已，執取其相、執取隨好。",
  "lzh-iti107:9.3": "由是因緣，於其眼根不能正念防守而住，發起貪憂，便有無量惡不善法隨心流漏不可堰塞。",
  "lzh-iti107:9.4": "於其眼根不能防守，縱蕩眼根行諸境界，貪著色味，纏擾其心。",
  "lzh-iti107:9.5": "緣此貪故，受長夜苦、受猛利苦、受匱乏苦，增血鑊身、增空曠路，無量往返生那落迦、傍生、鬼界及阿素洛、人、天趣中，受諸劇苦，皆由眼根不調伏故。",
  "lzh-iti107:9.6": "如是或時，耳聞聲已、鼻嗅香已、舌甞味已、身覺觸已、意了法已，執取其相、執取隨好。",
  "lzh-iti107:9.7": "由是因緣，於其意根不能正念防守而住，發生貪憂，便有無量惡不善法隨心流漏不可堰塞。",
  "lzh-iti107:9.8": "於其意根不能防守，縱蕩意根行諸境界，貪著法味纏擾其心。",
  "lzh-iti107:9.9": "緣此貪故，受長夜苦、受猛利苦、受匱乏苦，增血鑊身、增空曠路，無量往返生那落迦、傍生、鬼界及阿素洛、人、天趣中，受諸劇苦，皆由意根不調伏故。",
  "lzh-iti107:9.10": "如是名為不調伏死。",
  "lzh-iti107:9.11": "「云何名為調伏而死？",
  "lzh-iti107:10.1": "謂諸賢聖多聞弟子，已能親覲正見善士、已能了知善士之法，於善士法已自調順。",
  "lzh-iti107:10.2": "不隨觀見：",
  "lzh-iti107:11.1": "色即是我，色屬於我，色在我中，我在色中。",
  "lzh-iti107:11.2": "不隨觀見：",
  "lzh-iti107:12.1": "受即是我，受屬於我，受在我中，我在受中。",
  "lzh-iti107:12.2": "不隨觀見：",
  "lzh-iti107:13.1": "想即是我，想屬於我，想在我中，我在想中。",
  "lzh-iti107:13.2": "不隨觀見：",
  "lzh-iti107:14.1": "行即是我，行屬於我，行在我中，我在行中。",
  "lzh-iti107:14.2": "不隨觀見：",
  "lzh-iti107:15.1": "識即是我，識屬於我，識在我中，我在識中。",
  "lzh-iti107:15.2": "眼見色已，不執其相、不執隨好。",
  "lzh-iti107:15.3": "由是因緣，於其眼根善能正念防守而住，不起貪憂，所有無量惡不善法隨心流漏皆能堰塞。",
  "lzh-iti107:15.4": "於其眼根善能防守，不縱眼根行諸境界、不貪色味纏擾其心。",
  "lzh-iti107:15.5": "不緣此貪，受長夜苦、受猛利苦、受匱乏苦，增血鑊身、增空曠路，不復往返生那落迦、傍生、鬼界及阿素洛、人、天趣中，受諸劇苦，皆由眼根善調伏故。",
  "lzh-iti107:15.6": "如是或時，耳聞聲已、鼻嗅香已、舌甞味已、身覺觸已、意了法已，不執其相、不執隨好。",
  "lzh-iti107:15.7": "由是因緣，於其意根善能正念防守而住，不起貪憂，所有無量惡不善法隨心流漏皆能堰塞。",
  "lzh-iti107:15.8": "於其意根善能防守，不縱意根行諸境界，不貪法味纏擾其心。",
  "lzh-iti107:15.9": "不緣此貪，受長夜苦、受猛利苦、受匱乏苦，增血鑊身、增空曠路，不復往返生那落迦、傍生、鬼界及阿素洛、人、天趣中，受諸劇苦，皆由意根善調伏故。",
  "lzh-iti107:15.10": "如是名為調伏而死。",
  "lzh-iti107:15.11": "「苾芻當知！",
  "lzh-iti107:16.1": "不調伏死，沈沒無量生死苦海；",
  "lzh-iti107:16.2": "調伏而死，超度無量生死苦海。",
  "lzh-iti107:16.3": "是名二死。」",
  "lzh-iti107:17.1": "爾時，世尊重攝此義而說頌曰：",
  "lzh-iti107:18.1": "「略說諸有情，",
  "lzh-iti107:18.2": "死法有二種，",
  "lzh-iti107:18.3": "調伏、不調伏，更無有第三。",
  "lzh-iti107:18.4": "若不調伏死，",
  "lzh-iti107:18.5": "定於諸趣中，",
  "lzh-iti107:18.6": "受諸苦輪迴，",
  "lzh-iti107:18.7": "經無量往返。",
  "lzh-iti107:18.8": "調伏而死者，",
  "lzh-iti107:18.9": "終不墮惡趣，",
  "lzh-iti107:18.10": "於人天趣中，",
  "lzh-iti107:18.11": "能永盡眾苦。」"
}