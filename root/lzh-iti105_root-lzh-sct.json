{
  "lzh-iti105:0.1": "3本事經卷第五",
  "lzh-iti105:0.2": "(105)",
  "lzh-iti105:0.3": "大唐三藏法師玄奘奉　詔譯",
  "lzh-iti105:0.4": "二法品第二之三",
  "lzh-iti105:1.0": "吾從世尊聞如是語：",
  "lzh-iti105:1.1": "「苾芻當知！",
  "lzh-iti105:2.1": "由二行相應取心相。",
  "lzh-iti105:2.2": "云何為二？",
  "lzh-iti105:3.1": "一者名為所緣行相；",
  "lzh-iti105:3.2": "二者名為作意行相。",
  "lzh-iti105:3.3": "所有一切已取、現取、當取心相，皆由如是二種行相。",
  "lzh-iti105:3.4": "汝等苾芻由二行相，應當正勤善取心相；",
  "lzh-iti105:3.5": "取心相已，應善作意；",
  "lzh-iti105:3.6": "善作意已，應善觀察；",
  "lzh-iti105:3.7": "善觀察已，應善安住；",
  "lzh-iti105:3.8": "善安住已，應同地界正勤修習無量無損，應同水界、火界、風界正勤修習無量無損。",
  "lzh-iti105:3.9": "「苾芻當知！",
  "lzh-iti105:4.1": "譬如地界，若於其中安置糞穢、洟唾、膿血，如是等類淨、不淨物雖置其中，而其地界曾無違順、欣慼、高下。",
  "lzh-iti105:4.2": "如是安心應同地界，正勤修習無量無損。",
  "lzh-iti105:4.3": "既同地界正勤修習無量無損，雖遇種種違順眾緣，而心都無分別計著，終不由此差別因緣其心高下。",
  "lzh-iti105:4.4": "又如水界、火界、風界，若於其中安置糞穢、洟唾、膿血，如是等類淨、不淨物雖置其中，而其水界、火界、風界曾無違順、欣慼、高下。",
  "lzh-iti105:4.5": "如是安心應同水界、火界、風界，正勤修習無量無損。",
  "lzh-iti105:4.6": "既同水界、火界、風界正勤修習無量無損，雖遇種種違順眾緣，而心都無分別計著，終不由此差別因緣其心高下。",
  "lzh-iti105:4.7": "「由此定故，於有識身及外一切所緣相中，我我所執、見、慢、隨眠，善伏善斷。",
  "lzh-iti105:4.8": "於彼二種其心超越，離一切相，寂靜安樂，得善解脫。",
  "lzh-iti105:4.9": "所有一切心善解脫、慧善解脫，皆於其中，我我所執、見、慢、隨眠，善伏善斷。",
  "lzh-iti105:4.10": "於彼二種，其心超越，離一切相，寂靜安隱，得善解脫。",
  "lzh-iti105:4.11": "於其所得利、譽、稱、樂，其心不欣；",
  "lzh-iti105:4.12": "於其所遭衰、毀、譏、苦，其心不慼，是名超過世間八法。",
  "lzh-iti105:4.13": "其心平等，猶如世間地、水、火、風，世間八法所不能染。」",
  "lzh-iti105:5.1": "爾時，世尊重攝此義而說頌曰：",
  "lzh-iti105:6.1": "「難調躁動心，",
  "lzh-iti105:6.2": "遠行無第二，",
  "lzh-iti105:6.3": "能正勤取相，",
  "lzh-iti105:6.4": "是謂世聰明。",
  "lzh-iti105:6.5": "善取心相已，",
  "lzh-iti105:6.6": "復作意觀察，",
  "lzh-iti105:6.7": "正念住其心，",
  "lzh-iti105:6.8": "勤修同四界。",
  "lzh-iti105:6.9": "如是正安住，",
  "lzh-iti105:6.10": "能棄捨諸欲，",
  "lzh-iti105:6.11": "於世八法中，",
  "lzh-iti105:6.12": "名善巧無染。」"
}