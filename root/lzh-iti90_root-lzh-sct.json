{
  "lzh-iti90:0.1": "2本事經卷第四",
  "lzh-iti90:0.2": "(90)",
  "lzh-iti90:0.3": "大唐三藏法師玄奘奉　詔譯",
  "lzh-iti90:0.4": "二法品第二之二",
  "lzh-iti90:1.0": "吾從世尊聞如是語：",
  "lzh-iti90:1.1": "「苾芻當知！",
  "lzh-iti90:2.1": "一切世間惡不善法，皆以無明為其前導而得生長；",
  "lzh-iti90:2.2": "以無慚愧為其後助而不損減。",
  "lzh-iti90:2.3": "所以者何？",
  "lzh-iti90:3.1": "諸趣有生，生老病死、愁歎憂苦熱惱等法，一切皆用無明為根而得生長。",
  "lzh-iti90:3.2": "既生長已，依之復能生起一切惡不善法。",
  "lzh-iti90:3.3": "惡法既生，由無慚愧，都無悔變。",
  "lzh-iti90:3.4": "無悔變故而不損減。",
  "lzh-iti90:3.5": "一切世間善清淨法，皆以慧明為其前導而得生長；",
  "lzh-iti90:3.6": "以慚與愧，為其後助而不損減。",
  "lzh-iti90:3.7": "所以者何？",
  "lzh-iti90:4.1": "明處其前，慚愧為後，能永斷滅諸趣有生生老病死、能超一切愁歎憂苦熱惱等法，能觸如理、能得甘露、能證涅槃。",
  "lzh-iti90:4.2": "是故汝等應如是學：",
  "lzh-iti90:5.1": "我當云何永斷無明，發起慧明，永斷一切諸趣有生生老病死，永超一切愁歎憂苦熱惱等法，觸於如理、得於甘露、證於涅槃？",
  "lzh-iti90:6.1": "汝等苾芻，應如是學。」",
  "lzh-iti90:7.1": "爾時，世尊重攝此義而說頌曰：",
  "lzh-iti90:8.1": "「此世及後生，",
  "lzh-iti90:8.2": "生老病死等，",
  "lzh-iti90:8.3": "貪愛等煩惱，",
  "lzh-iti90:8.4": "皆無明為根。",
  "lzh-iti90:8.5": "無明為大愚，",
  "lzh-iti90:8.6": "令久處生死，",
  "lzh-iti90:8.7": "此世與他世，",
  "lzh-iti90:8.8": "高下趣往還。",
  "lzh-iti90:8.9": "最初有無明，",
  "lzh-iti90:8.10": "最後無慚愧，",
  "lzh-iti90:8.11": "生長諸惡法，",
  "lzh-iti90:8.12": "墮眾惡趣中。",
  "lzh-iti90:8.13": "故應勤精進，",
  "lzh-iti90:8.14": "離貪愛愚癡，",
  "lzh-iti90:8.15": "發起智慧明，",
  "lzh-iti90:8.16": "斷生死苦本。」"
}