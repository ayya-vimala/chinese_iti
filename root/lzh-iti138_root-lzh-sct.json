{
  "lzh-iti138:0.1": "本事經卷第七",
  "lzh-iti138:0.2": "(138)",
  "lzh-iti138:0.3": "大唐三藏法師玄奘奉　詔譯",
  "lzh-iti138:0.4": "三法品第三之二",
  "lzh-iti138:1.0": "吾從世尊聞如是語：",
  "lzh-iti138:1.1": "「苾芻當知！",
  "lzh-iti138:2.1": "略有三事，天勝於人。",
  "lzh-iti138:2.2": "云何為三？",
  "lzh-iti138:3.1": "一者長壽；",
  "lzh-iti138:3.2": "二者端嚴；",
  "lzh-iti138:3.3": "三者快樂。",
  "lzh-iti138:3.4": "如是三事，天勝於人，百千萬倍不可稱計。",
  "lzh-iti138:3.5": "所以者何？",
  "lzh-iti138:4.1": "「如此人間五十年量，當彼天上四天王天一日一夜。",
  "lzh-iti138:4.2": "如是日夜數至三十以為一月，積十二月以為一年。",
  "lzh-iti138:4.3": "以如是年，四天王天壽量五百，當於人間九百萬歲。",
  "lzh-iti138:4.4": "「如此人間一百年量，當彼天上三十三天一日一夜。",
  "lzh-iti138:4.5": "如是日夜數至三十以為一月，積十二月以為一年。",
  "lzh-iti138:4.6": "以如是年，三十三天壽量千歲，當於人間三千六百萬歲。",
  "lzh-iti138:4.7": "「如此人間二百年量，當彼天上夜摩天中一日一夜。",
  "lzh-iti138:4.8": "如是日夜數至三十以為一月，積十二月以為一年。",
  "lzh-iti138:4.9": "以如是年，夜摩天中壽量二千歲，當於人間一億四千四百萬歲。",
  "lzh-iti138:4.10": "「如此人間四百年量，當彼天上覩史多天一日一夜。",
  "lzh-iti138:4.11": "如是日夜數至三十以為一月，積十二月以為一年。",
  "lzh-iti138:4.12": "以如是年，覩史多天壽量四千，當於人間五億七千六百萬歲。",
  "lzh-iti138:4.13": "「如此人間八百年量，當彼天上樂變化天一日一夜。",
  "lzh-iti138:4.14": "如是日夜數至三十以為一月，積十二月以為一年。",
  "lzh-iti138:4.15": "以如是年，樂變化天壽量八千，當於人間二十三億四百萬歲。",
  "lzh-iti138:4.16": "「如此人間千六百年，當彼天上他化自在天一日一夜。",
  "lzh-iti138:4.17": "如是日夜數至三十以為一月，積十二月以為一年。",
  "lzh-iti138:4.18": "以如是年，他化自在天壽量一萬有六千歲，當於人間九十二億一千六百萬歲此中算數萬萬為億。",
  "lzh-iti138:4.19": "「如是名為諸天長壽。",
  "lzh-iti138:4.20": "諸天端嚴、諸天快樂，人間所有不可為喻。",
  "lzh-iti138:4.21": "如是諸天三種勝事，一切皆是無常無恒，不可保信，變壞之法，死力所吞，繫屬於死。",
  "lzh-iti138:4.22": "彼諸天眾臨命終時，有餘天眾來詣其所，教授教誡言：",
  "lzh-iti138:5.1": "『諸天仙當願汝等往生善趣，生善趣已獲得善利，得善利已有所成辦。",
  "lzh-iti138:5.2": "』此中諸天往何善趣？",
  "lzh-iti138:6.1": "得何善利？",
  "lzh-iti138:7.1": "何所成辦？",
  "lzh-iti138:8.1": "謂彼諸天既命終已來生人中、得人同分，名往善趣。",
  "lzh-iti138:8.2": "至人趣已，於佛所說法毘柰耶獲得正信，名得善利。",
  "lzh-iti138:8.3": "如是正信增長、廣大，根深堅固，世間沙門或婆羅門，諸天魔梵，無能如法引令退轉，故名成辦。",
  "lzh-iti138:8.4": "由成辦故，於佛法中多有所作，謂淨信心，出家受戒，修奢摩他、毘鉢舍那，觀四聖諦，永斷諸漏，證得涅槃，盡苦邊際。」",
  "lzh-iti138:9.1": "爾時，世尊重攝此義而說頌曰：",
  "lzh-iti138:10.1": "「諸天三事勝，長壽、端嚴、樂，",
  "lzh-iti138:10.2": "人中與挍量，算數甚難及。",
  "lzh-iti138:10.3": "如是三勝事，非常亦非恒，",
  "lzh-iti138:10.4": "難保變壞法，死魔力所繫。",
  "lzh-iti138:10.5": "天將捨命時，餘天集其所，",
  "lzh-iti138:10.6": "善教授教誡，令生歡喜心。",
  "lzh-iti138:10.7": "當願汝天仙，往生於善趣，",
  "lzh-iti138:10.8": "得預人同分，生中國聰明，",
  "lzh-iti138:10.9": "於佛法律中，獲得於正信，",
  "lzh-iti138:10.10": "增長根堅固，邪教不能轉。",
  "lzh-iti138:10.11": "身語意惡行，能方便棄捨，",
  "lzh-iti138:10.12": "彼所生過失，亦能方便除。",
  "lzh-iti138:10.13": "多修身語意，三殊勝善業，",
  "lzh-iti138:10.14": "如理正思惟，令無量廣大。",
  "lzh-iti138:10.15": "修諸福業事，謂施戒多聞，",
  "lzh-iti138:10.16": "於佛正法中，出家修梵行，",
  "lzh-iti138:10.17": "正信修法行，恒忍辱柔和，",
  "lzh-iti138:10.18": "或生天人中，或證涅槃樂。",
  "lzh-iti138:10.19": "如是諸天仙，來教誡教授，",
  "lzh-iti138:10.20": "將捨命天眾，如母愍於子。",
  "lzh-iti138:10.21": "諸天常發願，善趣轉增益，",
  "lzh-iti138:10.22": "令阿素洛等，退散永無增。」",
  "lzh-iti138:11.1": "本事經卷第七"
}