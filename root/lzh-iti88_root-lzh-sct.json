{
  "lzh-iti88:0.1": "2本事經卷第四",
  "lzh-iti88:0.2": "(88)",
  "lzh-iti88:0.3": "大唐三藏法師玄奘奉　詔譯",
  "lzh-iti88:0.4": "二法品第二之二",
  "lzh-iti88:1.0": "吾從世尊聞如是語：",
  "lzh-iti88:1.1": "「苾芻當知！",
  "lzh-iti88:2.1": "依住尸羅，能修二法。",
  "lzh-iti88:2.2": "云何為二？",
  "lzh-iti88:3.1": "謂奢摩他、毘鉢舍那。",
  "lzh-iti88:3.2": "謂修行者，依住尸羅修奢摩他，既修如是奢摩他已，修心令滿。",
  "lzh-iti88:3.3": "為何事故修習其心？",
  "lzh-iti88:4.1": "修習心者，為斷貪故。",
  "lzh-iti88:4.2": "諸修行者，依住尸羅，精勤修習毘鉢舍那，既修如是毘鉢舍那已，修慧令滿。",
  "lzh-iti88:4.3": "為何事故修習其慧？",
  "lzh-iti88:5.1": "修習慧者，為斷癡故。",
  "lzh-iti88:5.2": "貪染污心令不解脫、癡染污慧令不明照。",
  "lzh-iti88:5.3": "若永離貪，心善解脫；",
  "lzh-iti88:5.4": "若永離癡，慧善解脫。",
  "lzh-iti88:5.5": "若於如是二種解脫，已能正知、見、得、觸、證，我說彼為心善解脫、慧善解脫，獨一修習最上丈夫。",
  "lzh-iti88:5.6": "諸聖弟子正證如是心解脫者，若他罵詈、訶責、輕弄、毀辱等時，不由此緣發生種種不忍、不信、害恨等心。",
  "lzh-iti88:5.7": "所以者何？",
  "lzh-iti88:6.1": "以能照見他罵詈等，於彼有罪、於己無損。",
  "lzh-iti88:6.2": "諸聖弟子正證如是心解脫者，若他讚美、恭敬、禮拜、供養等時，不由此緣發生種種歡喜、踊躍、悅豫等心。",
  "lzh-iti88:6.3": "所以者何？",
  "lzh-iti88:7.1": "以能照見他讚美等，於彼有福、於己無益。",
  "lzh-iti88:7.2": "若能如是，名於世法得心平等，無慼無欣，安隱自在。",
  "lzh-iti88:7.3": "是故汝等應如是學：",
  "lzh-iti88:8.1": "我當云何依住尸羅，修奢摩他、毘鉢舍那？",
  "lzh-iti88:9.1": "汝等苾芻，應如是學。」",
  "lzh-iti88:10.1": "爾時，世尊重攝此義而說頌曰：",
  "lzh-iti88:11.1": "「依住淨尸羅，修無罪止、觀，",
  "lzh-iti88:11.2": "密護根及意，證甘露涅槃。",
  "lzh-iti88:11.3": "修止令心調，心調離貪欲，",
  "lzh-iti88:11.4": "離欲證解脫，證解脫心平。",
  "lzh-iti88:11.5": "修觀令慧明，慧明滅癡闇，",
  "lzh-iti88:11.6": "滅闇證解脫，證解心平等。",
  "lzh-iti88:11.7": "故汝等苾芻，精進勿放逸，",
  "lzh-iti88:11.8": "常依住尸羅，修無罪止、觀。」"
}