{
  "lzh-iti104:0.1": "3本事經卷第五",
  "lzh-iti104:0.2": "(104)",
  "lzh-iti104:0.3": "大唐三藏法師玄奘奉　詔譯",
  "lzh-iti104:0.4": "二法品第二之三",
  "lzh-iti104:1.0": "吾從世尊聞如是語：",
  "lzh-iti104:1.1": "「苾芻當知！",
  "lzh-iti104:2.1": "有二種行，世間眾生皆共造作。",
  "lzh-iti104:2.2": "云何為二？",
  "lzh-iti104:3.1": "一者能感短壽之行；",
  "lzh-iti104:3.2": "二者能感長壽之行。",
  "lzh-iti104:3.3": "云何能感短壽之行？",
  "lzh-iti104:4.1": "謂有一類補特伽羅，常樂殺生，為性兇暴，血塗其手，傷害物命，無有慚羞，無有慈愍，於諸眾生常行殺害，乃至殺害折脚蟻子，是名能感短壽之行。",
  "lzh-iti104:4.2": "云何能感長壽之行？",
  "lzh-iti104:5.1": "謂有一類補特伽羅，遠離殺生，棄捨殺具，慚羞慈愍，於諸眾生常不殺害，乃至不害折脚蟻子，是名能感長壽之行。",
  "lzh-iti104:5.2": "如是名為有二種行，世間眾生皆共造作。」",
  "lzh-iti104:6.1": "爾時，世尊重攝此義而說頌曰：",
  "lzh-iti104:7.1": "「世間諸有情，略有二種行，",
  "lzh-iti104:7.2": "由二行差別，感壽有短長。",
  "lzh-iti104:7.3": "謂常樂殺生，兇暴血塗手，",
  "lzh-iti104:7.4": "無慚羞慈愍，感短壽無疑。",
  "lzh-iti104:7.5": "常樂離殺生，棄捨諸殺具，",
  "lzh-iti104:7.6": "有慚羞慈愍，感長壽無疑。」"
}