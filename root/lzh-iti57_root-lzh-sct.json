{
  "lzh-iti57:0.1": "2本事經卷第二",
  "lzh-iti57:0.2": "(57)",
  "lzh-iti57:0.3": "大唐三藏法師玄奘奉　詔譯",
  "lzh-iti57:0.4": "一法品第一之二",
  "lzh-iti57:1.0": "吾從世尊聞如是語：",
  "lzh-iti57:1.1": "「苾芻當知！",
  "lzh-iti57:2.1": "有一最勝補特伽羅，彼於世間若出現者，無量有情增長聖慧。",
  "lzh-iti57:2.2": "云何為一補特伽羅？",
  "lzh-iti57:3.1": "所謂如來、應、正等覺。",
  "lzh-iti57:3.2": "所以者何？",
  "lzh-iti57:4.1": "若諸如來、應、正等覺出現世間，有能宣說修聖慧法，令諸有情增長聖慧。",
  "lzh-iti57:4.2": "苾芻當知！",
  "lzh-iti57:5.1": "諸有增長親友財位，名小增長；",
  "lzh-iti57:5.2": "增長聖慧，名大增長。",
  "lzh-iti57:5.3": "所以者何？",
  "lzh-iti57:6.1": "若諸有情增長聖慧，於現法中多諸喜樂，無憂苦住，無災無患無惱無燒，不於當來長夜受苦，不受種種猛利災害，不增血滴，不遊死路，不墮地獄、餓鬼、傍生、阿素洛趣，不受人天生死憂苦。",
  "lzh-iti57:6.2": "所以者何？",
  "lzh-iti57:7.1": "由彼有情於其聖慧已能隨覺，已能通達，不於六趣生死輪迴。",
  "lzh-iti57:7.2": "若諸有情未增聖慧，無能出離正盡苦邊。",
  "lzh-iti57:7.3": "是故汝等應如是學：",
  "lzh-iti57:8.1": "我當云何修習聖慧令其增長？",
  "lzh-iti57:9.1": "我當云何於諸聖慧隨覺通達？",
  "lzh-iti57:10.1": "汝等苾芻，應如是學。」",
  "lzh-iti57:11.1": "爾時，世尊重攝此義而說頌曰：",
  "lzh-iti57:12.1": "「如來若出現，",
  "lzh-iti57:12.2": "世間諸有情，",
  "lzh-iti57:12.3": "有救有歸依，",
  "lzh-iti57:12.4": "皆增長聖慧。",
  "lzh-iti57:12.5": "得親友財位，",
  "lzh-iti57:12.6": "是名小增長，",
  "lzh-iti57:12.7": "若得真聖慧，",
  "lzh-iti57:12.8": "是名大增長。",
  "lzh-iti57:12.9": "我觀諸世間，",
  "lzh-iti57:12.10": "得無上聖慧，",
  "lzh-iti57:12.11": "不流轉生死，",
  "lzh-iti57:12.12": "定取於涅槃。",
  "lzh-iti57:12.13": "彼於現法中，",
  "lzh-iti57:12.14": "離苦常安樂，",
  "lzh-iti57:12.15": "於當來長夜，",
  "lzh-iti57:12.16": "離生死輪迴。",
  "lzh-iti57:12.17": "若欲增聖慧，",
  "lzh-iti57:12.18": "正盡眾苦邊，",
  "lzh-iti57:12.19": "當願佛世尊，",
  "lzh-iti57:12.20": "長久住於世。」"
}