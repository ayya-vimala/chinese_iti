{
  "lzh-iti108:0.1": "3本事經卷第五",
  "lzh-iti108:0.2": "(108)",
  "lzh-iti108:0.3": "大唐三藏法師玄奘奉　詔譯",
  "lzh-iti108:0.4": "二法品第二之三",
  "lzh-iti108:1.0": "吾從世尊聞如是語：",
  "lzh-iti108:1.1": "「苾芻當知！",
  "lzh-iti108:2.1": "一切諸法略有二種。",
  "lzh-iti108:2.2": "云何為二？",
  "lzh-iti108:3.1": "一者雜染；",
  "lzh-iti108:3.2": "二者清淨。",
  "lzh-iti108:3.3": "應正觀察由一法生。",
  "lzh-iti108:3.4": "所以者何？",
  "lzh-iti108:4.1": "若於一法能正守護，則於一切能正守護；",
  "lzh-iti108:4.2": "若於一法不能守護，則於一切不能守護。",
  "lzh-iti108:4.3": "云何一法？",
  "lzh-iti108:5.1": "謂眾生心。",
  "lzh-iti108:5.2": "「若有於心不能守護，則不能護身、語、意業；",
  "lzh-iti108:5.3": "若不能護身、語、意業，是人即為身、語、意業皆悉敗壞；",
  "lzh-iti108:5.4": "身、語、意業皆敗壞故，其心即有擾濁、垢穢。",
  "lzh-iti108:5.5": "心有擾濁及垢穢者，能正了知自利樂事、他利樂事、俱利樂事，無有是處；",
  "lzh-iti108:5.6": "能正了知善言說義、惡言說義，無有是處；",
  "lzh-iti108:5.7": "能證一切勝上人法真聖智見，亦無是處。",
  "lzh-iti108:5.8": "所以者何？",
  "lzh-iti108:6.1": "心有擾濁及垢穢故。",
  "lzh-iti108:6.2": "「譬如世間所有臺觀，若一中心不善覆蔽，則椽梁壁皆被淋漏，以椽梁壁被淋漏故，皆悉敗壞。",
  "lzh-iti108:6.3": "又如世間隣近村邑、聚落池沼，擾濁、垢穢，有明眼人住其岸上，作意觀察，其中所有螺、蛤、龜、魚、礫石等類，行住普側，極難可見。",
  "lzh-iti108:6.4": "所以者何？",
  "lzh-iti108:7.1": "水有擾濁及垢穢故。",
  "lzh-iti108:7.2": "如是眾生，若有於心不能守護，則不能護身、語、意業；",
  "lzh-iti108:7.3": "若不能護身、語、意業，是人即為身、語、意業皆悉敗壞；",
  "lzh-iti108:7.4": "身、語、意業皆敗壞故，其心即有擾濁、垢穢。",
  "lzh-iti108:7.5": "心有擾濁及垢穢者，能正了知自利樂事、他利樂事、俱利樂事，無有是處；",
  "lzh-iti108:7.6": "能正了知善言說義、惡言說義，無有是處；",
  "lzh-iti108:7.7": "能證一切勝上人法真聖智見，亦無是處。",
  "lzh-iti108:7.8": "所以者何？",
  "lzh-iti108:8.1": "心有擾濁及垢穢故。",
  "lzh-iti108:8.2": "「若有於心能善守護，則能善護身、語、意業；",
  "lzh-iti108:8.3": "若能善護身、語、意業，是人即為身、語、意業皆不敗壞；",
  "lzh-iti108:8.4": "身、語、意業不敗壞故，其心即無擾濁、垢穢。",
  "lzh-iti108:8.5": "心無擾濁及垢穢者，能正了知自利樂事、他利樂事、俱利樂事，斯有是處；",
  "lzh-iti108:8.6": "能正了知善言說義、惡言說義，斯有是處；",
  "lzh-iti108:8.7": "能證一切勝上人法真聖智見，斯有是處。",
  "lzh-iti108:8.8": "所以者何？",
  "lzh-iti108:9.1": "心無擾濁及垢穢故。",
  "lzh-iti108:9.2": "「譬如世間所有臺觀，若一中心極善覆蔽，則椽梁壁皆無淋漏；",
  "lzh-iti108:9.3": "以椽梁壁無淋漏故，皆不敗壞。",
  "lzh-iti108:9.4": "又如世間遠離村邑、聚落池沼，無有擾濁及諸垢穢，有明眼人住其岸上，作意觀察，其中所有螺、蛤、龜、魚、礫石等類，行住普側，極易可見。",
  "lzh-iti108:9.5": "所以者何？",
  "lzh-iti108:10.1": "水無擾濁及垢穢故。",
  "lzh-iti108:10.2": "如是眾生，若有於心能善守護，則能善護身、語、意業；",
  "lzh-iti108:10.3": "若能善護身、語、意業，是人即為身、語、意業皆不敗壞；",
  "lzh-iti108:10.4": "身、語、意業不敗壞故，其心即無擾濁、垢穢。",
  "lzh-iti108:10.5": "心無擾濁及垢穢者，能正了知自利樂事、他利樂事、俱利樂事，斯有是處；",
  "lzh-iti108:10.6": "能正了知善言說義、惡言說義，斯有是處；",
  "lzh-iti108:10.7": "能證一切勝上人法真聖智見，斯有是處。",
  "lzh-iti108:10.8": "所以者何？",
  "lzh-iti108:11.1": "心無擾濁及垢穢故。",
  "lzh-iti108:11.2": "「苾芻當知！",
  "lzh-iti108:12.1": "心雜染故，有情雜染；",
  "lzh-iti108:12.2": "心清淨故，有情清淨。",
  "lzh-iti108:12.3": "是故雜染、清淨二法，皆依止心，從心所起。」",
  "lzh-iti108:13.1": "爾時，世尊重攝此義而說頌曰：",
  "lzh-iti108:14.1": "「若不護於心，",
  "lzh-iti108:14.2": "隨順於諸欲，",
  "lzh-iti108:14.3": "恒馳散放逸，",
  "lzh-iti108:14.4": "一切無不為。",
  "lzh-iti108:14.5": "若善護於心，",
  "lzh-iti108:14.6": "不隨順諸欲，",
  "lzh-iti108:14.7": "無馳散放逸，",
  "lzh-iti108:14.8": "一切皆防護。",
  "lzh-iti108:14.9": "世間聰慧人，",
  "lzh-iti108:14.10": "能防身語意。",
  "lzh-iti108:14.11": "令不造諸惡，",
  "lzh-iti108:14.12": "名真健丈夫。」"
}