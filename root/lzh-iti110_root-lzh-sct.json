{
  "lzh-iti110:0.1": "3本事經卷第五",
  "lzh-iti110:0.2": "(110)",
  "lzh-iti110:0.3": "大唐三藏法師玄奘奉　詔譯",
  "lzh-iti110:0.4": "二法品第二之三",
  "lzh-iti110:1.0": "復從世尊聞如是語：",
  "lzh-iti110:1.1": "「苾芻當知！",
  "lzh-iti110:2.1": "有二正見，應諦尋思、稱量、觀察。",
  "lzh-iti110:2.2": "若諦尋思、稱量、觀察，能得未得、能觸未觸、能證未證、能超愁歎、能滅憂苦、能得如理、能觸甘露、能證涅槃。",
  "lzh-iti110:2.3": "云何為二？",
  "lzh-iti110:3.1": "所謂一切世間正見、出世正見。",
  "lzh-iti110:3.2": "「云何名為世間正見？",
  "lzh-iti110:4.1": "謂有一類起如是見，立如是論：",
  "lzh-iti110:5.1": "決定有施，有受有祠，有善惡業，有異熟果，有此世間，有彼世間，有父有母，有諸有情化生種類於其世間，有諸沙門、婆羅門等，正至正行於此世間及彼世間，自然通達，作證領受。",
  "lzh-iti110:5.2": "如是名為世間正見。",
  "lzh-iti110:5.3": "「諸聖弟子於此所說世間正見，應諦尋思、稱量、觀察：",
  "lzh-iti110:6.1": "依此所說世間正見，能令眾生畢竟解脫生老病死、愁歎憂苦熱惱等法不？",
  "lzh-iti110:7.1": "諦觀察已，便正了知：",
  "lzh-iti110:8.1": "依此所說世間正見，不令眾生畢竟解脫生老病死、愁歎憂苦熱惱等法。",
  "lzh-iti110:8.2": "所以者何？",
  "lzh-iti110:9.1": "如是所說世間正見，非真聖見、非出離見、非能究竟證涅槃見，非厭、非離，非滅、非靜，不證通慧，非成等覺、非得涅槃，而能感得生老病死、愁歎憂苦熱惱等法。",
  "lzh-iti110:9.2": "如是知已，於世間法生怖畏想，於出世法生安靜想。",
  "lzh-iti110:9.3": "以於世間生怖畏故，都無執受；",
  "lzh-iti110:9.4": "無執受故，無所希求；",
  "lzh-iti110:9.5": "無希求故，於內證得究竟涅槃。",
  "lzh-iti110:9.6": "如是證已，便自了知：",
  "lzh-iti110:10.1": "我生已盡，梵行已立，所作已辦，不受後有。",
  "lzh-iti110:10.2": "如是汝等，於此所說世間正見，應諦尋思、稱量、觀察。",
  "lzh-iti110:10.3": "「云何名為出世正見？",
  "lzh-iti110:11.1": "謂知苦智、知苦集智、知苦滅智、知能趣向苦滅道智，如是名為出世正見。",
  "lzh-iti110:11.2": "「諸聖弟子於此所說出世正見，應諦尋思、稱量、觀察：",
  "lzh-iti110:12.1": "依此所說出世正見，能令眾生畢竟解脫生老病死、愁歎憂苦熱惱等法不？",
  "lzh-iti110:13.1": "諦觀察已，便正了知：",
  "lzh-iti110:14.1": "依此所說出世正見，能令眾生畢竟解脫生老病死、愁歎憂苦熱惱等法。",
  "lzh-iti110:14.2": "所以者何？",
  "lzh-iti110:15.1": "如是所說出世正見，是真聖見、是出離見、是能究竟證涅槃見，能厭、能離，能滅、能靜，能證通慧、能成等覺、能得涅槃，能超一切生老病死、愁歎憂苦熱惱等法。",
  "lzh-iti110:15.2": "如是知已，於出世法生珍寶想，於世間法生下賤想。",
  "lzh-iti110:15.3": "於出世法生珍寶想故，便生歡喜；",
  "lzh-iti110:15.4": "生歡喜故，其心安適；",
  "lzh-iti110:15.5": "心安適故，身得輕安；",
  "lzh-iti110:15.6": "身輕安故，便受悅樂；",
  "lzh-iti110:15.7": "受悅樂故，心得寂定；",
  "lzh-iti110:15.8": "心寂定故，能實知見；",
  "lzh-iti110:15.9": "實知見故，能深厭背；",
  "lzh-iti110:15.10": "深厭背故，能正離欲；",
  "lzh-iti110:15.11": "正離欲故，能得解脫。",
  "lzh-iti110:15.12": "得解脫已，便自了知：",
  "lzh-iti110:16.1": "我生已盡，梵行已立，所作已辦，不受後有。",
  "lzh-iti110:16.2": "如是汝等，於此所說出世正見，應諦尋思、稱量、觀察。",
  "lzh-iti110:16.3": "「如是名為二種正見，應諦尋思、稱量、觀察；",
  "lzh-iti110:16.4": "能得未得、能觸未觸、能證未證、能超愁歎、能滅憂苦、能得如理、能觸甘露、能證涅槃。」",
  "lzh-iti110:17.1": "爾時，世尊重攝此義而說頌曰：",
  "lzh-iti110:18.1": "「正見有二種，世間、出世間，",
  "lzh-iti110:18.2": "智者諦尋思，能正盡眾苦。",
  "lzh-iti110:18.3": "諦思於世間，便生怖畏想，",
  "lzh-iti110:18.4": "由無執受等，究竟證涅槃。",
  "lzh-iti110:18.5": "諦思出世間，便生珍寶想，",
  "lzh-iti110:18.6": "歡喜心安適，從此獲輕安；",
  "lzh-iti110:18.7": "輕安故受樂，樂故心寂定，",
  "lzh-iti110:18.8": "心定生覺支，知見四如實；",
  "lzh-iti110:18.9": "見實斷諸疑，疑除無所取，",
  "lzh-iti110:18.10": "解脫一切苦，證無上涅槃。」",
  "lzh-iti110:19.1": "重攝前經嗢柁南曰：",
  "lzh-iti110:20.1": "施、祠與集會如、不如、學、終",
  "lzh-iti110:20.2": "行、相、相違、死染淨及二見",
  "lzh-iti110:20.3": "本事經卷第五"
}