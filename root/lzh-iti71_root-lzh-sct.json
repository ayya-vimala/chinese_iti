{
  "lzh-iti71:0.1": "本事經卷第三",
  "lzh-iti71:0.2": "(71)",
  "lzh-iti71:0.3": "大唐三藏法師玄奘奉　詔譯",
  "lzh-iti71:0.4": "2 二法品(三-五)1二法品第二之一",
  "lzh-iti71:1.0": "吾從世尊聞如是語：",
  "lzh-iti71:1.1": "「苾芻當知！",
  "lzh-iti71:2.1": "有二妙智，應修令生；",
  "lzh-iti71:2.2": "能得未得、能觸未觸、能證未證，能超愁歎、能滅憂苦、能會正理、能獲甘露、能證涅槃。",
  "lzh-iti71:2.3": "云何為二？",
  "lzh-iti71:3.1": "一者法智；",
  "lzh-iti71:3.2": "二者類智。",
  "lzh-iti71:3.3": "法智生時，便能無倒，遍知有為。",
  "lzh-iti71:3.4": "於有為法既遍知已，便能令彼感後有因，不得生起增長廣大。",
  "lzh-iti71:3.5": "類智生時，便能如實斷滅無明；",
  "lzh-iti71:3.6": "滅無明故，便無戲論；",
  "lzh-iti71:3.7": "無戲論故，便無尋伺；",
  "lzh-iti71:3.8": "無尋伺故，便無樂欲；",
  "lzh-iti71:3.9": "無樂欲故，便無愛憎；",
  "lzh-iti71:3.10": "無愛憎故，便無慳嫉；",
  "lzh-iti71:3.11": "無慳嫉故，便無種種執持刀杖違害鬪諍、互相罵辱、不真實語、相離間語、諸雜穢語及餘無量惡不善法；",
  "lzh-iti71:3.12": "無彼諸惡不善法故，感後有業，便不增長；",
  "lzh-iti71:3.13": "感後有業不增長故，諸業滅盡；",
  "lzh-iti71:3.14": "業滅盡故，眾苦滅盡；",
  "lzh-iti71:3.15": "苦滅盡故，生死路絕。",
  "lzh-iti71:3.16": "此路絕已，便自了知：",
  "lzh-iti71:4.1": "我生已盡，梵行已立，所作已辦，不受後有。",
  "lzh-iti71:4.2": "如是名為有二妙智，應修令生；",
  "lzh-iti71:4.3": "能得未得、能觸未觸、能證未證，能超愁歎、能滅憂苦、能會正理、能獲甘露、能證涅槃。」",
  "lzh-iti71:5.1": "爾時，世尊重攝此義而說頌曰：",
  "lzh-iti71:6.1": "「有二種妙智，",
  "lzh-iti71:6.2": "應修習令生，",
  "lzh-iti71:6.3": "能得未得等，謂法智、類智。",
  "lzh-iti71:6.4": "若法智生時，",
  "lzh-iti71:6.5": "遍知有為法，",
  "lzh-iti71:6.6": "便能令後有，",
  "lzh-iti71:6.7": "因不生不增。",
  "lzh-iti71:6.8": "若類智生時，",
  "lzh-iti71:6.9": "無明便斷滅，",
  "lzh-iti71:6.10": "由此展轉法，",
  "lzh-iti71:6.11": "絕生死輪迴。",
  "lzh-iti71:6.12": "自知我生盡，",
  "lzh-iti71:6.13": "及梵行已立，",
  "lzh-iti71:6.14": "所作皆已辦，",
  "lzh-iti71:6.15": "更不受後有。」"
}