{
  "lzh-iti128:0.1": "本事經卷第七",
  "lzh-iti128:0.2": "(128)",
  "lzh-iti128:0.3": "大唐三藏法師玄奘奉　詔譯",
  "lzh-iti128:0.4": "三法品第三之二",
  "lzh-iti128:1.0": "吾從世尊聞如是語：",
  "lzh-iti128:1.1": "「苾芻當知！",
  "lzh-iti128:2.1": "有三種法和合現前，能令淨信諸善男子生無量福。",
  "lzh-iti128:2.2": "云何為三？",
  "lzh-iti128:3.1": "一者淨信和合現前，能令淨信諸善男子生無量福。",
  "lzh-iti128:3.2": "二者施物和合現前，能令淨信諸善男子生無量福。",
  "lzh-iti128:3.3": "三者福田和合現前，能令淨信諸善男子生無量福。",
  "lzh-iti128:3.4": "是名三法和合現前，能令淨信諸善男子生無量福。」",
  "lzh-iti128:4.1": "爾時，世尊重攝此義而說頌曰：",
  "lzh-iti128:5.1": "「三法合現前，能生無量福，",
  "lzh-iti128:5.2": "謂淨信、施物，及真淨福田。",
  "lzh-iti128:5.3": "具慧具尸羅，善調伏三毒，",
  "lzh-iti128:5.4": "修沙門梵行，名真淨福田。",
  "lzh-iti128:5.5": "具慧具淨信，手持如法財，",
  "lzh-iti128:5.6": "奉施良福田，必當獲大果。",
  "lzh-iti128:5.7": "身四威儀中，於三寶四諦，",
  "lzh-iti128:5.8": "正順無瑕穢，名為淨信心。",
  "lzh-iti128:5.9": "於諸惠施中，法施為最勝，",
  "lzh-iti128:5.10": "淨心演正法，諸佛所稱譽。」"
}