{
  "lzh-iti97:0.1": "3本事經卷第五",
  "lzh-iti97:0.2": "(97)",
  "lzh-iti97:0.3": "大唐三藏法師玄奘奉　詔譯",
  "lzh-iti97:0.4": "二法品第二之三",
  "lzh-iti97:1.0": "吾從世尊聞如是語：",
  "lzh-iti97:1.1": "「苾芻當知！",
  "lzh-iti97:2.1": "施有二種。",
  "lzh-iti97:2.2": "云何為二？",
  "lzh-iti97:3.1": "一者財施；",
  "lzh-iti97:3.2": "二者法施。",
  "lzh-iti97:3.3": "云何財施？",
  "lzh-iti97:4.1": "謂有一類補特伽羅，能施種種美妙飲食、香鬘、衣、乘、房舍、臥具、資產、燈明、病緣醫藥，捨如是等，分布惠他，名為財施。",
  "lzh-iti97:4.2": "云何法施？",
  "lzh-iti97:5.1": "謂廣為他宣說正法，初、中、後善，文義巧妙，純滿清白梵行之法，令諸有情聞已解脫生、老、病、死、愁、歎、憂、苦，諸熱惱法，是名法施。",
  "lzh-iti97:5.2": "於此財、法二種施中，法施最上勝妙第一。",
  "lzh-iti97:5.3": "譬如世間，從牛出乳，從乳出酪，酪出生酥，從此生酥，出於熟酥，復從熟酥出於醍醐。",
  "lzh-iti97:5.4": "於是種種牛諸味中，醍醐最上勝妙第一。",
  "lzh-iti97:5.5": "如是財、法二種施中，法施最上勝妙第一。",
  "lzh-iti97:5.6": "於法施中，能無顛倒行法施者，唯有如來、應、正等覺、明行圓滿、善逝、世間解、無上丈夫、調御士、天人師、佛、薄伽梵。」",
  "lzh-iti97:6.1": "爾時，世尊重攝此義而說頌曰：",
  "lzh-iti97:7.1": "「於二種施中，法施為第一，",
  "lzh-iti97:7.2": "能行法施者，善逝最為尊。",
  "lzh-iti97:7.3": "受財施田中，如來為第一，",
  "lzh-iti97:7.4": "行財施不定，受法施眾生。",
  "lzh-iti97:7.5": "財施令眾生，得世安隱樂；",
  "lzh-iti97:7.6": "法施令受者，究竟證涅槃。」"
}