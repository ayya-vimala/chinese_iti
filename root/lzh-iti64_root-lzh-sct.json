{
  "lzh-iti64:0.1": "本事經卷第三",
  "lzh-iti64:0.2": "(64)",
  "lzh-iti64:0.3": "大唐三藏法師玄奘奉　詔譯",
  "lzh-iti64:0.4": "2 二法品(三-五)1二法品第二之一",
  "lzh-iti64:1.0": "吾從世尊聞如是語：",
  "lzh-iti64:1.1": "「苾芻當知！",
  "lzh-iti64:2.1": "有二種法，心不焦惱。",
  "lzh-iti64:2.2": "云何為二？",
  "lzh-iti64:3.1": "謂有一類補特伽羅唯修眾善、唯習調柔、唯救怖畏，不造眾惡、不作凶狂、不起雜穢，彼於後時身嬰重疾，遍體發生增上猛利嚴切苦受，楚毒垂終不可醫療。",
  "lzh-iti64:3.2": "受此苦時，雖有呻吟而無怨歎，作是念言：",
  "lzh-iti64:4.1": "『我從昔來唯修眾善、唯習調柔、唯救怖畏，不造眾惡、不作凶狂、不起雜穢。",
  "lzh-iti64:4.2": "若諸有情唯修眾善、唯習調柔、唯救怖畏，不造眾惡、不作凶狂、不起雜穢，彼之所趣，我定當往。",
  "lzh-iti64:4.3": "』彼由唯修眾善等故，心不焦惱，及以不造眾惡等故，心不焦惱。",
  "lzh-iti64:4.4": "如是名為有二種法，心不焦惱。」",
  "lzh-iti64:5.1": "爾時，世尊重攝此義而說頌曰：",
  "lzh-iti64:6.1": "「有二法能生，智者心歡喜，",
  "lzh-iti64:6.2": "謂唯修福業，及不作罪因。",
  "lzh-iti64:6.3": "後遭病苦時，呻吟無怨歎，",
  "lzh-iti64:6.4": "慶有福無罪，不悔惱焦然。",
  "lzh-iti64:6.5": "有福無罪人，所生諸善趣，",
  "lzh-iti64:6.6": "我亦當隨往，決定無有疑。」"
}