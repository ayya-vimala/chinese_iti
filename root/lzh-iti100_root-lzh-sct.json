{
  "lzh-iti100:0.1": "3本事經卷第五",
  "lzh-iti100:0.2": "(100)",
  "lzh-iti100:0.3": "大唐三藏法師玄奘奉　詔譯",
  "lzh-iti100:0.4": "二法品第二之三",
  "lzh-iti100:1.0": "吾從世尊聞如是語：",
  "lzh-iti100:1.1": "「苾芻當知！",
  "lzh-iti100:2.1": "若諸苾芻於言說時非理作意，起欲尋思、起恚尋思、起害尋思，如是苾芻，名多惡者、行慢緩者。",
  "lzh-iti100:2.2": "趣向多惡為方便故，於斷於離棄捨善軛，放逸懈怠、下劣精進，亡失正念、有不正知，不定心亂縱任諸根，無出離見，不知出離、如實正慧，趣向惡魔、惡不善法，為諸惡魔、惡不善法之所摧伏，增長一切惡不善法。",
  "lzh-iti100:2.3": "若諸苾芻於宴默時非理作意，廣說乃至增長一切惡不善法。",
  "lzh-iti100:2.4": "如是苾芻，為諸有智同梵行者之所訶毀，我亦於彼常不稱讚。",
  "lzh-iti100:2.5": "如是苾芻，雖得出家受具足戒，而名惡慧樂有癡人。",
  "lzh-iti100:2.6": "是故汝等應如是學：",
  "lzh-iti100:3.1": "我當云何方便斷除非理作意，方便修習如理作意？",
  "lzh-iti100:4.1": "汝等苾芻，應如是學。」",
  "lzh-iti100:5.1": "爾時，世尊重攝此義而說頌曰：",
  "lzh-iti100:6.1": "「言說、宴默時，縱諸根造惡，",
  "lzh-iti100:6.2": "不奉行我教，",
  "lzh-iti100:6.3": "是愚昧癡人。",
  "lzh-iti100:6.4": "故汝等苾芻，",
  "lzh-iti100:6.5": "應修不放逸，",
  "lzh-iti100:6.6": "離非理作意，",
  "lzh-iti100:6.7": "當如理思惟。",
  "lzh-iti100:6.8": "汝等若正勤，",
  "lzh-iti100:6.9": "語默無放逸，",
  "lzh-iti100:6.10": "不久度生死，",
  "lzh-iti100:6.11": "證無上涅槃。」"
}