{
  "lzh-iti60:0.1": "2本事經卷第二",
  "lzh-iti60:0.2": "(60)",
  "lzh-iti60:0.3": "大唐三藏法師玄奘奉　詔譯",
  "lzh-iti60:0.4": "一法品第一之二",
  "lzh-iti60:1.0": "吾從世尊聞如是語：",
  "lzh-iti60:1.1": "「苾芻當知！",
  "lzh-iti60:2.1": "我觀世間無別一法，速疾迴轉，猶如其心。",
  "lzh-iti60:2.2": "所以者何？",
  "lzh-iti60:3.1": "是心於境速疾迴轉，世出世間無可為喻，汝等應取如是心相。",
  "lzh-iti60:3.2": "善取相已，應善思惟；",
  "lzh-iti60:3.3": "善思惟已，應善觀察；",
  "lzh-iti60:3.4": "善觀察已，應善安住；",
  "lzh-iti60:3.5": "善安住已，若不覺有內貪欲纏，汝等復應審諦觀察：",
  "lzh-iti60:4.1": "我今為有內貪欲纏而不覺耶？",
  "lzh-iti60:5.1": "我今為無內貪欲纏而不覺耶？",
  "lzh-iti60:6.1": "「審觀察已，復應作意思惟隨一可愛境相。",
  "lzh-iti60:6.2": "如是作意思惟隨一可愛相時，若心隨順趣向喜樂可愛境相，當知此心隨順諸欲、違背出離。",
  "lzh-iti60:6.3": "汝等爾時應自覺了：",
  "lzh-iti60:7.1": "我今猶有內貪欲纏而不能覺，非為無有；",
  "lzh-iti60:7.2": "我今未斷五欲貪纏，所證與前未有差別；",
  "lzh-iti60:7.3": "我今猶未證所修果。",
  "lzh-iti60:7.4": "譬如有人於駛流水，牽重船筏逆上而行，此人爾時多用功力，若暫懈慢便順下流。",
  "lzh-iti60:7.5": "如是汝等，思惟隨一可愛相時，若心隨順趣向喜樂可愛境相，當知此心隨順諸欲、違背出離。",
  "lzh-iti60:7.6": "汝等爾時應自覺了：",
  "lzh-iti60:8.1": "我今猶有內貪欲纏而不能覺，非為無有。",
  "lzh-iti60:8.2": "我今未斷五欲貪纏，所證與前未有差別；",
  "lzh-iti60:8.3": "我今猶未證所修果。",
  "lzh-iti60:8.4": "「汝等作意思惟隨一可愛相時，若心隨順趣向憙樂出離之相，當知此心隨順出離、違背諸欲。",
  "lzh-iti60:8.5": "汝等爾時應自覺了：",
  "lzh-iti60:9.1": "我今無有內貪欲纏，非彼猶有而不能覺；",
  "lzh-iti60:9.2": "我今已斷五欲貪纏，所證與前已有差別；",
  "lzh-iti60:9.3": "我今已能證所修果。",
  "lzh-iti60:9.4": "如以筋羽投置火中，便即焦卷而不舒緩。",
  "lzh-iti60:9.5": "如是汝等，思惟隨一可愛相時，若心隨順趣向憙樂出離之相，當知此心隨順出離、違背諸欲。",
  "lzh-iti60:9.6": "汝等爾時應自覺了：",
  "lzh-iti60:10.1": "我今無有內貪欲纏，非彼猶有而不能覺；",
  "lzh-iti60:10.2": "我今已斷五欲貪纏，所證與前已有差別；",
  "lzh-iti60:10.3": "我今已能證所修果。",
  "lzh-iti60:10.4": "是故汝等應如是學：",
  "lzh-iti60:11.1": "我當云何善轉自心，令其調伏，違背諸欲，隨順出離？",
  "lzh-iti60:12.1": "汝等苾芻，應如是學。」",
  "lzh-iti60:13.1": "爾時，世尊重攝此義，而說頌曰：",
  "lzh-iti60:14.1": "「無別有一法，",
  "lzh-iti60:14.2": "性躁動如心，",
  "lzh-iti60:14.3": "難調御難防，",
  "lzh-iti60:14.4": "大仙之所說。",
  "lzh-iti60:14.5": "譬如有智人，",
  "lzh-iti60:14.6": "以火等眾具，",
  "lzh-iti60:14.7": "調直於利箭，",
  "lzh-iti60:14.8": "令遠有所中。",
  "lzh-iti60:14.9": "如是諸苾芻，",
  "lzh-iti60:14.10": "應善學方便，",
  "lzh-iti60:14.11": "調直於心性，",
  "lzh-iti60:14.12": "令速證涅槃。」",
  "lzh-iti60:15.1": "重攝前經嗢柁南曰：",
  "lzh-iti60:16.1": "修慈、修二緣施、犯戒、持戒",
  "lzh-iti60:16.2": "二妄、二聖慧邪見、正見、心",
  "lzh-iti60:16.3": "本事經卷第二"
}