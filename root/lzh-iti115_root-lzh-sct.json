{
  "lzh-iti115:0.1": "本事經卷第六",
  "lzh-iti115:0.2": "(115)",
  "lzh-iti115:0.3": "大唐三藏法師玄奘奉　詔譯",
  "lzh-iti115:0.4": "3 三法品(六-七)1三法品第三之一",
  "lzh-iti115:1.0": "吾從世尊聞如是語：",
  "lzh-iti115:1.1": "「苾芻當知！",
  "lzh-iti115:2.1": "世有一類諸惡苾芻，成就三法而似驢鳴。",
  "lzh-iti115:2.2": "云何為三？",
  "lzh-iti115:3.1": "謂有一類諸惡苾芻，無敬、無承，無慚、無愧，懈怠忘念。",
  "lzh-iti115:3.2": "如是一類諸惡苾芻，具足成就如是三法，而似驢鳴。",
  "lzh-iti115:3.3": "謂實無德而隨僧眾，唱如是言：",
  "lzh-iti115:4.1": "『具壽當知，我亦是真沙門釋子。",
  "lzh-iti115:4.2": "』然此一類諸惡苾芻，無有增上戒、定、慧學，如餘清淨真苾芻僧而隨僧眾，唱如是言：",
  "lzh-iti115:5.1": "『具壽當知，我亦是真沙門釋子。",
  "lzh-iti115:5.2": "』如世有驢隨牛群後，高聲唱言：",
  "lzh-iti115:6.1": "『我亦是牛，宜相顧待。",
  "lzh-iti115:6.2": "』然此驢身、頭、耳、蹄、喙、毛、色、音聲皆與牛別，而隨牛後，高聲唱言：",
  "lzh-iti115:7.1": "『我亦是牛，宜相顧待。",
  "lzh-iti115:7.2": "』如是一類諸惡苾芻，實無其德而隨僧眾，唱如是言：",
  "lzh-iti115:8.1": "『具壽當知，我亦是真沙門釋子。",
  "lzh-iti115:8.2": "』然此一類諸惡苾芻，依止村城聚落而住，日初分時，整理裳服，執持衣鉢，往入村城聚落乞食，不能護持身、語、意業，不住正念、不守諸根，詣於淨信諸施主家，為利養故身處下座，為居高座白衣說法。",
  "lzh-iti115:8.3": "我說此類諸惡苾芻所有言說，皆似驢鳴。」",
  "lzh-iti115:9.1": "爾時，世尊重攝此義而說頌曰：",
  "lzh-iti115:10.1": "「剃髮服染衣，",
  "lzh-iti115:10.2": "手執持應器，",
  "lzh-iti115:10.3": "實無戒定慧，",
  "lzh-iti115:10.4": "而自號沙門。",
  "lzh-iti115:10.5": "如世間有驢，",
  "lzh-iti115:10.6": "與牛形相異，",
  "lzh-iti115:10.7": "而逐牛群後，",
  "lzh-iti115:10.8": "自號是真牛。",
  "lzh-iti115:10.9": "如是惡苾芻，",
  "lzh-iti115:10.10": "成無敬等法，",
  "lzh-iti115:10.11": "雖常廁清眾，",
  "lzh-iti115:10.12": "而不證菩提。」"
}