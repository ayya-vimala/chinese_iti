{
  "lzh-iti83:0.1": "2本事經卷第四",
  "lzh-iti83:0.2": "(83)",
  "lzh-iti83:0.3": "大唐三藏法師玄奘奉　詔譯",
  "lzh-iti83:0.4": "二法品第二之二",
  "lzh-iti83:1.0": "吾從世尊聞如是語：",
  "lzh-iti83:1.1": "「苾芻當知！",
  "lzh-iti83:2.1": "諸出家者，略有二種所應作事。",
  "lzh-iti83:2.2": "若能正作，得所未得、觸所未觸、證所未證，能超愁歎、能滅憂苦、能觸如理、能得甘露、能證涅槃。",
  "lzh-iti83:2.3": "云何為二？",
  "lzh-iti83:3.1": "一者靜慮；",
  "lzh-iti83:3.2": "二者聽說。",
  "lzh-iti83:3.3": "云何靜慮？",
  "lzh-iti83:4.1": "謂諸苾芻遠離諸欲、惡不善法，有尋有伺，離生喜樂，具足安住最初靜慮。",
  "lzh-iti83:4.2": "尋伺靜息，內淨一趣，無尋無伺，定生喜樂，具足安住第二靜慮。",
  "lzh-iti83:4.3": "離喜、住捨，正念、正知，身受快樂；",
  "lzh-iti83:4.4": "眾聖所說，有捨、有念，安住快樂，具足安住第三靜慮。",
  "lzh-iti83:4.5": "斷苦、斷樂，先滅憂喜；",
  "lzh-iti83:4.6": "不苦、不樂，捨念清淨，具足安住第四靜慮。",
  "lzh-iti83:4.7": "云何聽說？",
  "lzh-iti83:5.1": "謂諸苾芻於佛所說，初、中、後善，文義巧妙，純滿清白梵行之法，所謂契經、應頌、記別、伽他、自說、本事、本生及與方廣、未曾有法，於如是法，受誦聽習令其通利，宣暢解釋，是名聽說。",
  "lzh-iti83:5.2": "如是名為諸出家者，略有二種所應作事。",
  "lzh-iti83:5.3": "若能正作，得所未得、觸所未觸、證所未證，能超愁歎、能滅憂苦、能觸如理、能得甘露、能證涅槃。」",
  "lzh-iti83:6.1": "爾時，世尊重攝此義而說頌曰：",
  "lzh-iti83:7.1": "「出家有二種，正所應作事，",
  "lzh-iti83:7.2": "謂靜慮、聽說，速證於涅槃。",
  "lzh-iti83:7.3": "靜慮慧為因，慧必由靜慮，",
  "lzh-iti83:7.4": "有靜慮有慧，速證於涅槃。",
  "lzh-iti83:7.5": "百千瘂羊僧，無慧修靜慮，",
  "lzh-iti83:7.6": "設經百千歲，無一得涅槃。",
  "lzh-iti83:7.7": "勤修智慧人，樂聽法說法，",
  "lzh-iti83:7.8": "歛念須臾頃，能速證涅槃。」"
}