{
  "lzh-iti137:0.1": "本事經卷第七",
  "lzh-iti137:0.2": "(137)",
  "lzh-iti137:0.3": "大唐三藏法師玄奘奉　詔譯",
  "lzh-iti137:0.4": "三法品第三之二",
  "lzh-iti137:1.0": "吾從世尊聞如是語：",
  "lzh-iti137:1.1": "「苾芻當知！",
  "lzh-iti137:2.1": "有三時中，諸天集會，歡喜詳議，更相勸勵來降人間。",
  "lzh-iti137:2.2": "云何為三？",
  "lzh-iti137:3.1": "「謂我弟子，或少資財，或多資財，或少眷屬，或多眷屬，或姓尊貴，或姓卑微，初發淨信，厭背家法，欣樂出家。",
  "lzh-iti137:3.2": "爾時，諸天歡喜集會，咸相謂言：",
  "lzh-iti137:4.1": "『天仙當知，今佛弟子與惡魔軍將興戰諍，我等宜應帥諸天眾往降人間，冥加祐助增彼信心，令無障難。",
  "lzh-iti137:4.2": "』作是語已，來降人間，作所應作。",
  "lzh-iti137:4.3": "如是名為第一時中，諸天集會歡喜詳議，更相勸勵來降人間。",
  "lzh-iti137:4.4": "「又我弟子，剃除鬚髮，被服袈裟，以正信心，棄捨家法，出趣非家，與諸苾芻同修和敬，安住守護別解脫戒，軌範所行無不圓滿，於微少罪見大怖畏，受學一切所應學處，成就清淨身、語、意業，成就淨命，成就淨見。",
  "lzh-iti137:4.5": "爾時，諸天歡喜集會，咸相謂言：",
  "lzh-iti137:5.1": "『天仙當知，今佛弟子與惡魔軍正興戰諍，我等宜應帥諸天眾往降人間，冥加祐助增彼威力，令勝魔軍。",
  "lzh-iti137:5.2": "』作是語已，來降人間，作所應作。",
  "lzh-iti137:5.3": "如是名為第二時中，諸天集會歡喜詳議，更相勸勵來降人間。",
  "lzh-iti137:5.4": "「又我弟子，諸漏永盡，證真無漏，心善解脫，慧善解脫，於現法中，自證通慧，具足安住，能自了知：",
  "lzh-iti137:6.1": "我生已盡，梵行已立，所作已辦，不受後有。",
  "lzh-iti137:6.2": "爾時，諸天歡喜集會，咸相謂言：",
  "lzh-iti137:7.1": "『天仙當知，今佛弟子與惡魔軍已興戰諍，已斷魔首、已碎魔軍，已自稱言：",
  "lzh-iti137:8.1": "「我生已盡，梵行已立，所作已辦，不受後有。」",
  "lzh-iti137:9.1": "我等宜應帥諸天眾持妙香花，往降人間禮拜供養，稱揚讚歎，請說正法，度脫己身生老病死。",
  "lzh-iti137:9.2": "』作是語已，來降人間，作所應作。",
  "lzh-iti137:9.3": "如是名為第三時中，諸天集會歡喜詳議，更相勸勵來降人間。",
  "lzh-iti137:9.4": "「苾芻當知！",
  "lzh-iti137:10.1": "若有國土城邑聚落，有淨信心求出家者，有剃鬚髮正出家者，有出家已諸漏盡者，於彼國土城邑等中，諸大天仙及善神等皆來降下，勤加守護令其豐樂，風雨順時無諸疾疫；",
  "lzh-iti137:10.2": "其中眾生慈心相向，同修善業，現在、當來長夜安隱，速證無上常樂涅槃。",
  "lzh-iti137:10.3": "如是名為有三時中，諸天集會歡喜詳議，更相勸勵來降人間。」",
  "lzh-iti137:11.1": "爾時，世尊重攝此義而說頌曰：",
  "lzh-iti137:12.1": "「諸天於三時，歡喜共集會，",
  "lzh-iti137:12.2": "詳議相勸帥，來降於人間。",
  "lzh-iti137:12.3": "最初求出家，第二剃鬚髮，",
  "lzh-iti137:12.4": "第三漏永盡，摧伏諸魔軍。",
  "lzh-iti137:12.5": "諸天見出家，能永盡諸漏，",
  "lzh-iti137:12.6": "咸恭敬供養，如是讚頌言：",
  "lzh-iti137:13.1": "『歸命殊勝人，歸命最上士，",
  "lzh-iti137:13.2": "歸命摧魔眾，獲得大名聞。",
  "lzh-iti137:13.3": "諸天歡喜心，祐助修供養，",
  "lzh-iti137:13.4": "希求剃鬚髮，漏盡證無生。",
  "lzh-iti137:13.5": "是故應正勤，繫念樂靜慮，",
  "lzh-iti137:13.6": "勇猛無放逸，摧伏諸魔軍。",
  "lzh-iti137:13.7": "於佛法律中，正信出家者，",
  "lzh-iti137:13.8": "能解脫諸漏，永盡眾苦邊。」"
}