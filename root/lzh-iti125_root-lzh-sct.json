{
  "lzh-iti125:0.1": "7本事經卷第七",
  "lzh-iti125:0.2": "(125)",
  "lzh-iti125:0.3": "大唐三藏法師玄奘奉　詔譯",
  "lzh-iti125:0.4": "三法品第三之二",
  "lzh-iti125:1.0": "吾從世尊聞如是語：",
  "lzh-iti125:1.1": "「苾芻當知！",
  "lzh-iti125:2.1": "若有苾芻，尊重正法、愛樂正法，欣正法樂，精進修行，愛樂法行。",
  "lzh-iti125:2.2": "如是苾芻隨念正法，常樂永斷貪不善根，無貪善根修令圓滿；",
  "lzh-iti125:2.3": "常樂永斷瞋不善根，無瞋善根修令圓滿；",
  "lzh-iti125:2.4": "常樂永斷癡不善根，無癡善根修令圓滿。",
  "lzh-iti125:2.5": "修三善根得圓滿已，修四念住亦令圓滿。",
  "lzh-iti125:2.6": "修四念住得圓滿已，修四正斷亦令圓滿。",
  "lzh-iti125:2.7": "修四正斷得圓滿已，修四神足亦令圓滿。",
  "lzh-iti125:2.8": "修四神足得圓滿已，修習五根亦令圓滿。",
  "lzh-iti125:2.9": "修習五根得圓滿已，修習五力亦令圓滿。",
  "lzh-iti125:2.10": "修習五力得圓滿已，修七覺支亦令圓滿。",
  "lzh-iti125:2.11": "修七覺支得圓滿已，修八聖道支亦令圓滿。",
  "lzh-iti125:2.12": "修八聖道支得圓滿已，明及解脫皆得圓滿。」",
  "lzh-iti125:3.1": "爾時，世尊重攝此義而說頌曰：",
  "lzh-iti125:4.1": "「尊重法樂法，",
  "lzh-iti125:4.2": "欣法樂法行，",
  "lzh-iti125:4.3": "於法常隨念，",
  "lzh-iti125:4.4": "能不退正法。",
  "lzh-iti125:4.5": "法念修善業，",
  "lzh-iti125:4.6": "不念行惡行，",
  "lzh-iti125:4.7": "行法定能招，",
  "lzh-iti125:4.8": "此世他世樂。",
  "lzh-iti125:4.9": "法護行法人，",
  "lzh-iti125:4.10": "如雨時大傘，",
  "lzh-iti125:4.11": "行法獲法利，",
  "lzh-iti125:4.12": "定不墜三塗。」"
}