{
  "lzh-iti129:0.1": "本事經卷第七",
  "lzh-iti129:0.2": "(129)",
  "lzh-iti129:0.3": "大唐三藏法師玄奘奉　詔譯",
  "lzh-iti129:0.4": "三法品第三之二",
  "lzh-iti129:1.0": "吾從世尊聞如是語：",
  "lzh-iti129:1.1": "「苾芻當知！",
  "lzh-iti129:2.1": "諸有智者，應以三種不堅之法貿易三堅。",
  "lzh-iti129:2.2": "云何為三？",
  "lzh-iti129:3.1": "一者應以不堅之財貿易堅財；",
  "lzh-iti129:3.2": "二者應以不堅之身貿易堅身；",
  "lzh-iti129:3.3": "三者應以不堅之命貿易堅命。",
  "lzh-iti129:3.4": "「云何應以不堅之財貿易堅財？",
  "lzh-iti129:4.1": "謂有淨信諸善男子或善女人，如法精勤，勞役手足，竭力流汗，所獲珍財，應自供身、奉上父母，賑給妻子、奴婢、僕使、朋友、眷屬，晝夜集會，歡娛受樂。",
  "lzh-iti129:4.2": "而遇沙門或婆羅門——具淨尸羅，成調善法，勤修梵行，除去憍逸，忍辱、柔和，履正直路，棄諸邪道，趣涅槃城——以淨信心歡喜恭敬，如應如時，持用布施，遠求無上安樂涅槃，或希當來人天樂果，是名應以不堅之財貿易堅財。",
  "lzh-iti129:4.3": "「云何應以不堅之身貿易堅身？",
  "lzh-iti129:5.1": "謂有淨信諸善男子或善女人，成就正見，能離殺生，究竟圓滿無犯清淨；",
  "lzh-iti129:5.2": "離不與取，究竟圓滿無犯清淨；",
  "lzh-iti129:5.3": "離欲邪行，究竟圓滿無犯清淨；",
  "lzh-iti129:5.4": "離虛誑語，究竟圓滿無犯清淨；",
  "lzh-iti129:5.5": "離飲諸酒生放逸處，究竟圓滿無犯清淨。",
  "lzh-iti129:5.6": "如是等類，是名應以不堅之身貿易堅身。",
  "lzh-iti129:5.7": "「云何應以不堅之命貿易堅命？",
  "lzh-iti129:6.1": "謂我法中諸聖弟子，如實了知是為苦諦；",
  "lzh-iti129:6.2": "如實了知是苦集諦；",
  "lzh-iti129:6.3": "如實了知是苦滅諦；",
  "lzh-iti129:6.4": "如實了知是能趣向苦滅道諦。",
  "lzh-iti129:6.5": "是名應以不堅之命貿易堅命。",
  "lzh-iti129:6.6": "「如是名為諸有智者，應以三種不堅之法貿易三堅。」",
  "lzh-iti129:7.1": "爾時，世尊重攝此義而說頌曰：",
  "lzh-iti129:8.1": "「如世有智人，以賤而貿貴，",
  "lzh-iti129:8.2": "正見者亦爾，以不堅易堅。",
  "lzh-iti129:8.3": "知此財、身、命，不淨不堅牢，",
  "lzh-iti129:8.4": "求清淨堅牢，世出世間樂。",
  "lzh-iti129:8.5": "天上財、身、命，是世淨堅牢，",
  "lzh-iti129:8.6": "證常樂涅槃，是真淨堅法。」"
}