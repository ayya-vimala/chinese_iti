{
  "lzh-iti101:0.1": "3本事經卷第五",
  "lzh-iti101:0.2": "(101)",
  "lzh-iti101:0.3": "大唐三藏法師玄奘奉　詔譯",
  "lzh-iti101:0.4": "二法品第二之三",
  "lzh-iti101:1.0": "吾從世尊聞如是語：",
  "lzh-iti101:1.1": "「苾芻當知！",
  "lzh-iti101:2.1": "若諸苾芻於言說時如理作意，出離尋思、無恚尋思、無害尋思，如是苾芻，名多善者、無慢緩者。",
  "lzh-iti101:2.2": "趣向多善為方便故，於斷於離不捨善軛，離諸放逸、勇猛精進，正念正知、心定無亂、密護諸根，有出離見，能知出離、如實正慧，棄背惡魔、惡不善法，摧伏惡魔、惡不善法，損減一切惡不善法。",
  "lzh-iti101:2.3": "若諸苾芻於宴默時如理作意，廣說乃至損減一切惡不善法。",
  "lzh-iti101:2.4": "如是苾芻，為諸有智同梵行者之所稱讚，我亦於彼恒常稱讚。",
  "lzh-iti101:2.5": "如是苾芻，名真出家受具足戒，有大智慧，不樂諸有，名不癡人。",
  "lzh-iti101:2.6": "是故汝等應如是學：",
  "lzh-iti101:3.1": "我當云何方便修習如理作意，方便斷除非理作意？",
  "lzh-iti101:4.1": "汝等苾芻，應如是學。」",
  "lzh-iti101:5.1": "爾時，世尊重攝此義而說頌曰：",
  "lzh-iti101:6.1": "「言說、宴默時，不縱根造惡，",
  "lzh-iti101:6.2": "能奉行我教，是聰慧智人。",
  "lzh-iti101:6.3": "修出離尋思，及無恚無害，",
  "lzh-iti101:6.4": "有出離正見，於如實能知；",
  "lzh-iti101:6.5": "能摧伏惡魔，諸惡不善法，",
  "lzh-iti101:6.6": "永斷諸煩惱，證究竟涅槃。",
  "lzh-iti101:6.7": "故汝等苾芻，應修不放逸，",
  "lzh-iti101:6.8": "當如理作意，離非理思惟。",
  "lzh-iti101:6.9": "汝等若正勤，語默無放逸，",
  "lzh-iti101:6.10": "不久度生死，證無上涅槃。」"
}