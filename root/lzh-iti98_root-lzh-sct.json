{
  "lzh-iti98:0.1": "3本事經卷第五",
  "lzh-iti98:0.2": "(98)",
  "lzh-iti98:0.3": "大唐三藏法師玄奘奉　詔譯",
  "lzh-iti98:0.4": "二法品第二之三",
  "lzh-iti98:1.0": "吾從世尊聞如是語：",
  "lzh-iti98:1.1": "「苾芻當知！",
  "lzh-iti98:2.1": "祠祀有二。",
  "lzh-iti98:2.2": "云何為二？",
  "lzh-iti98:3.1": "一、財祠祀；",
  "lzh-iti98:3.2": "二、法祠祀。",
  "lzh-iti98:3.3": "財祠祀者，謂有一類補特伽羅，祠祀種種美妙飲食、香鬘、衣、乘、房舍、臥具、資產、燈明，如是等類，名財祠祀。",
  "lzh-iti98:3.4": "法祠祀者，謂能祠祀契經、應頌、記別、伽他、自說、本事、本生、方廣、未曾有法，以無量門，如理宣說、施設建立、分別開示，名法祠祀。",
  "lzh-iti98:3.5": "於此財、法二祠祀中，法祠最上勝妙第一。",
  "lzh-iti98:3.6": "譬如世間從牛出乳，從乳出酪，酪出生酥，從此生酥，出於熟酥，復從熟酥出於醍醐，於是種種牛諸味中，醍醐最上勝妙第一。",
  "lzh-iti98:3.7": "如是財、法二祠祀中，法祠最上勝妙第一。",
  "lzh-iti98:3.8": "於法祠中，能無顛倒行法祠者，唯有如來、應、正等覺、明行圓滿、善逝、世間解、無上丈夫、調御士、天人師、佛、薄伽梵。」",
  "lzh-iti98:4.1": "爾時，世尊重攝此義而說頌曰：",
  "lzh-iti98:5.1": "「於二種祠中，",
  "lzh-iti98:5.2": "法祠為第一，",
  "lzh-iti98:5.3": "能行法祠者，",
  "lzh-iti98:5.4": "善逝最為尊。",
  "lzh-iti98:5.5": "受財祀田中，",
  "lzh-iti98:5.6": "如來為第一，",
  "lzh-iti98:5.7": "行財祀不定，",
  "lzh-iti98:5.8": "受法祀眾生。",
  "lzh-iti98:5.9": "財祀令眾生，",
  "lzh-iti98:5.10": "得世安隱樂；",
  "lzh-iti98:5.11": "法祠令受者，",
  "lzh-iti98:5.12": "究竟證涅槃。」"
}